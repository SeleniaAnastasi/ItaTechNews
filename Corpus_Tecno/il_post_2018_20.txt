<doc url="https://www.ilpost.it/2019/02/28/apple-licenzia-auto-a-guida-autonoma/" parent_folder="Il Post 18-20" id="file17862039" filename="apple-licenzia-auto-a-guida-autonoma">
<p> Apple licenzierà 190 dipendenti che lavoravano al progetto delle auto a guida autonoma </p>
<p> Apple licenzierà 190 dipendenti che lavoravano al progetto che si occupava della realizzazione di un’auto a guida autonoma, conosciuto col nome di “progetto Titan”. La notizia è stata annunciata in una lettera inviata al Dipartimento per lo sviluppo dell’occupazione della California ed è stata confermata da Tom Neumayr, portavoce di Apple. I licenziamenti riguarderanno i lavoratori delle strutture di Santa Clara e Sunnyvale e saranno effettivi a partire dal 16 aprile. </p>
<p> Apple sta lavorando al progetto Titan da diversi anni, ma di recente aveva gradualmente deciso di ridimensionarlo, rinunciando a costruire un’intera automobile che si guida da sola e preferendo concentrarsi sui software in grado di guidarle. Negli ultimi tempi il calo dei ricavi, il primo in dieci anni da quando è stato introdotto l’iPhone, ha inoltre costretto Apple a rivedere le sue priorità, spostando l’ex capo di Titan su altri progetti, tra cui un nuovo servizio di streaming di film e serie tv che verrà presentato ad aprile. </p>
</doc>
<doc url="https://www.ilpost.it/2019/11/09/automobili-guida-autonoma-sicurezza/" parent_folder="Il Post 18-20" id="file17862066" filename="automobili-guida-autonoma-sicurezza">
<p> Quanto sono sicure le auto che si guidano da sole </p>
<p> In molte circostanze sono più reattive e precise di noi, ma è ancora presto per dire che ci abbiano superato </p>
<p> In una notte di metà marzo dello scorso anno, una donna di nome Elaine Herzberg stava attraversando a piedi una strada in una zona scarsamente illuminata di Tempe, una città dell’Arizona. Fu investita da un SUV di Uber con un sistema di guida autonoma (ovvero con una persona all’interno a supervisionare le scelte autonome dell’auto): l’automobile la travolse, insieme alla bicicletta che stava portando a mano, uccidendola. La notizia finì sui giornali di mezzo mondo ed Herzberg divenne la prima persona a essere stata investita e uccisa da un’auto che si guida da sola, portando a numerosi dubbi sul futuro prospettato dalle aziende della Silicon Valley in cui i veicoli si guideranno da soli e non dovremo nemmeno curarci di loro. </p>
<p> L’incidente di Uber All’epoca la polizia aveva spiegato che difficilmente si sarebbe potuto evitare l’incidente anche nel caso di un essere umano alla guida: Herzberg avrebbe iniziato ad attraversare all’improvviso, comparendo di colpo in mezzo alla strada buia, in un punto senza strisce pedonali. A distanza di oltre un anno, però, le indagini sull’incidente di Tempe sono arrivate a una prima serie di conclusioni poco incoraggianti per Uber e le altre aziende del settore: Herzberg fu investita a causa di problemi al software della Volvo XC90 equipaggiata con sistemi per la guida sviluppati da Uber. Secondo lo US National Transportation Safety Board (NTSB), l’agenzia investigativa del governo degli Stati Uniti che si occupa di incidenti legati ai mezzi di trasporto, il sistema non fu in grado di identificare Herzberg come un pedone. Per ora l’NTSB non ha comunque indicato una causa certa per l’incidente, ma fornirà ulteriori dettagli entro la fine di novembre. </p>
<p> Gli esperti che hanno condotto l’indagine ritengono comunque che il software di Uber non avesse identificato la bicicletta come ad alto rischio di collisione, fino a pochi istanti prima di entrare in contatto con Herzberg, che la stava portando a mano. A quel punto lo spazio di frenata non era sufficiente e di conseguenza si verificò l’incidente. Il sistema non era apparentemente in grado di rilevare con precisione un attraversamento inatteso della strada, in una zona priva di strisce pedonali e dove non era consentito passare ai pedoni. </p>
<p> (ABC-15.com via AP) </p>
<p> In seguito a una decisione assunta a inizio anno, Uber non può essere incriminata per la morte di Herzberg, ma l’autista che si trovava a bordo del SUV e che sarebbe dovuta intervenire potrebbe essere ancora incriminata. Da alcune riprese effettuate dalle telecamere interne del SUV sembra che si fosse distratta, pochi momenti prima dell’incidente, e che non stesse osservando la strada. Altri indizi indicano che probabilmente stesse guardando un programma in streaming sul proprio smartphone. </p>
<p> Guida autonoma Uber è solo una delle aziende della Silicon Valley che stanno sviluppando automobili che si guidano da sole. Waymo, società controllata da Alphabet (la holding che ha il controllo su Google), lavora da anni alle auto a guida autonoma e ha avviato progetti in alcune città degli Stati Uniti per sperimentare i suoi sistemi. Ford e altre aziende automobilistiche stanno facendo altrettanto, con proprie iniziative di ricerca o con collaborazioni con Waymo. </p>
<p> Insieme al passaggio ai motori elettrici, le automobili che si guidano da sole potrebbero essere l’innovazione più importante di sempre nella storia dell’industria automobilistica e per questo negli ultimi anni si sono moltiplicati investimenti da svariati miliardi di dollari. Uber è particolarmente interessata perché ritiene essenziale il passaggio alla guida autonoma per rendere sostenibile il proprio modello economico: quello attuale, basato sugli autisti, non è sostenibile e sta comportando enormi perdite per l’azienda, che si è da poco quotata in borsa. </p>
<p> Problemi e opportunità Nonostante gli annunci sui progressi raggiunti nell’ultimo periodo, le automobili che si guidano da sole continuano ad avere qualche problema nel gestire tutte le situazioni, e gli imprevisti, che si presentano quando ci si muove per strada. Sono piuttosto affidabili in autostrada, dove ci sono meno variabili e le manovre più complicate sono le uscite e i passaggi di corsia, mentre faticano nel traffico cittadino dove semafori, attraversamenti pedonali, incroci e presenza di pedoni aggiungono diverse complicazioni per i software che decidono come far muovere l’automobile. </p>
<p> Waymo, Uber e gli altri cercano di dare risalto alle migliorie nei sistemi di guida autonoma, mentre preferiscono soprassedere sui dubbi e i problemi ancora irrisolti. Prima dell’incidente in Arizona e di altri meno gravi, queste aziende cercavano di promuovere il più possibile la sicurezza delle loro automobili rispetto a quelle tradizionali. </p>
<p> Nel 2013, per esempio, Anthony Levandowski – l’ingegnere dietro il progetto che sarebbe diventato Waymo e in seguito accusato da Alphabet di avere sottratto alcuni documenti per avvantaggiarsi nella creazione di una sua azienda per camion che si guidano da soli – disse al New Yorker: “Ogni anno in cui ritardiamo [il passaggio alla guida autonoma] più persone muoiono” a causa degli incidenti stradali. Elon Musk, il CEO di Tesla e SpaceX, ha spesso usato la medesima retorica, arrivando a sostenere che chi scrive articoli mettendo in dubbio la sicurezza della guida autonoma “uccide le persone”. </p>
<p> Al netto del positivismo che tipicamente pervade la Silicon Valley, è comunque vero che in diverse circostanze i sensori montati sulle automobili a guida autonoma sono più precisi dei nostri sensi, e soprattutto consentono al veicolo di reagire a un pericolo con tempi di reazione molto più bassi dei nostri. In casi limite, come quello dell’incidente in Arizona, falliscono ricordandoci come sia ancora remoto un futuro senza investimenti o morti sulla strada. Secondo gli esperti, nel caso di Tempe probabilmente un essere umano non avrebbe potuto fare di meglio, considerata la scarsa visibilità e il fatto che Herzberg stesse attraversando dove non era consentito. </p>
<p> I sistemi di sicurezza che ci sono già Sviluppare sistemi automatici per arrestare la marcia di un veicolo in caso di emergenza è complicato, e i recenti test condotti sui sistemi di frenata automatica di alcune automobili tradizionali indicano quanto ci sia ancora da lavorare, in prospettiva di soluzioni integrate nei veicoli che si guidano da soli. </p>
<p> L’American Automobile Association (AAA), più o meno l’equivalente statunitense della nostra ACI, ha messo alla prova automobili tradizionali, ma dotate di sistemi di frenata di emergenza e di rilevazione dei pedoni, che dovrebbero offrire maggiori garanzie per chi guida e per chi cammina per strada, riducendo gli investimenti. Per i loro test hanno utilizzato manichini, con un meccanismo per farli muovere e attraversare una strada mentre un pilota conduceva le automobili da provare verso di loro. I risultati sono stati piuttosto deludenti. </p>
<p> Nel 60 per cento dei casi i veicoli hanno colpito i manichini, anche in condizioni ottimali di visibilità e con una velocità intorno ai 30 chilometri orari. Le cose sono andate peggio nei test con manichini con dimensioni paragonabili a quelle dei bambini: gli investimenti si sono verificati nell’89 per cento dei casi. Simulando condizioni più difficili, comprese quelle notturne, i ricercatori hanno ottenuto risultati ancora peggiori: nessuna delle automobili testate è stata in grado di rilevare la presenza di un pedone sulla strada di notte. </p>
<p> Per i test sono state utilizzate quattro automobili in vendita a partire da quest’anno negli Stati Uniti e non solo: Model 3 (Tesla), Camry (Toyota), Accord (Honda) e Malibu (Chevy). Il tasso di investimenti ha raggiunto il 100 per cento nello scenario in cui il manichino attraversava la strada subito dopo una curva a gomito, senza che i sensori delle auto riuscissero a rilevarne la presenza. </p>
<p> Alcune delle aziende automobilistiche coinvolte hanno ammesso che i loro sistemi non funzionano sempre in tutte le situazioni, a causa di alcune limitazioni tecniche, ma hanno comunque ricordato che in diverse circostanze possono fare la differenza, aiutando a compensare i tempi di reazione più lenti di chi è alla guida. Governi e istituzioni stanno facendo pressione per incentivare i produttori di automobili a inserire i sistemi di frenata automatica di emergenza nei loro veicoli. Lo scorso aprile il Parlamento Europeo ha approvato nuove regole per renderli di serie entro il 2022, mentre negli Stati Uniti sono stati gli stessi produttori a impegnarsi per fare altrettanto. Nel frattempo, diversi modelli di automobili sono già venduti con la frenata automatica di emergenza. </p>
<p> Morti sulla strada Secondo l’Organizzazione Mondiale della Sanità ogni anno oltre 270mila pedoni muoiono a causa degli incidenti stradali. Le morti di persone che camminano per strada costituiscono il 22 per cento di tutti i decessi dovuti agli incidenti stradali, con alcuni paesi dove si raggiunge il 60 per cento. I sistemi di frenata di emergenza automatica possono contribuire a ridurre il problema, ma non sono sufficienti se non si lavora per migliorare la sicurezza delle strade, garantire passaggi pedonali sicuri e aree in cui le automobili possono circolare solamente a bassa velocità. </p>
<p> La frenata di emergenza automatica è considerata una delle principali innovazioni degli ultimi anni per quanto riguarda i sistemi di sicurezza attivi, anche se come abbiamo visto quelli specifici per riconoscere ed evitare i pedoni non sono sempre efficaci. Alcuni produttori hanno iniziato a fornire di serie queste soluzioni, mentre nel frattempo si sono dedicati allo sviluppo di altri sistemi per la sicurezza come: sensori per mantenere automaticamente la marcia in una corsia, cruise control che si adatta automaticamente a limiti e traffico stradali, parcheggio autonomo. </p>
<p> Livelli di guida autonoma e sicurezza I prototipi delle automobili a guida autonoma utilizzano già tutte queste soluzioni e ne integrano altre, ancora più sofisticate, per rilevare ciò che hanno intorno, distinguere gli oggetti fissi da quelli mobili, riconoscere la segnaletica orizzontale e quella verticale, seguire automaticamente percorsi senza l’intervento umano. La combinazione di tutti questi sistemi offre maggiori garanzie per quanto riguarda la sicurezza, ma il livello di affidabilità varia molto e solo negli ultimi anni con il miglioramento degli algoritmi e delle intelligenze artificiali ci sono stati significativi progressi. </p>
<p> Per fare ordine nelle varie classificazioni dei veicoli autonomi, nel 2014 la SAE International, un’istituzione che si occupa di coordinare le regole nel settore automobilistico, ha identificato 6 livelli differenti per la guida automatica, in base a quanto debba intervenire un essere umano per compensare le scelte della macchina: il livello 0 è quello delle maggior parte delle automobili in circolazione, mentre il 5 è quello in cui i veicoli avranno raggiunto la completa automazione. </p>
<p> Anche se ci sono eccezioni e la classificazione viene spesso dibattuta dai singoli produttori, possiamo dire che oggi la maggior parte delle automobili a guida autonoma si colloca tra i livelli 2 e 3. </p>
<p> Un livello 3 pieno prevede che, in condizioni normali, l’automobile gestisca tutti i principali aspetti della guida, scegliendo la direzione e accelerando e frenando. La presenza del guidatore è comunque necessaria per risolvere le situazioni in cui il software dell’auto dimostra incertezze o se intervengono condizioni che rendono problematica la guida in sicurezza. Con l’opzione “Pilota automatico” attiva, le Tesla attualmente in vendita soddisfano parte dei requisiti identificati nel livello 3 e, in più occasioni, hanno dimostrato di poter evitare incidenti con tempi di risposta molto più veloci di quelli degli esseri umani. </p>
<p> Nel complesso, il rischio di incidenti e investimenti tenderà a ridursi man mano che saranno raggiunti gli ultimi due livelli della classificazione, ma non sarà semplice arrivarci. Il 4 prevede infatti che l’automobile sia in grado di gestire qualsiasi evenienza e imprevisto, salvo le condizioni estreme determinate per esempio dal brutto tempo. Il livello 5 sarà raggiunto quando le automobili potranno gestirsi completamente da sole, rendendo quindi possibile il loro spostamento senza nessuno a bordo per sorvegliarne la guida. </p>
<p> L’attuale valutazione della sicurezza dei sistemi autonomi rispetto a quelli tradizionali viene effettuata su base statistica, calcolando il numero di incidenti mortali per chilometri percorsi. Le automobili tradizionali sono coinvolte in circa 1,2 morti ogni 160 milioni di chilometri; le automobili di Waymo al febbraio 2018 avevano percorso 8 milioni di chilometri. </p>
<p> L’unico incidente mortale in cui sia stata coinvolta un’automobile di livello 3 noto è stato finora quello in Arizona dello scorso anno. Altri cinque incidenti hanno coinvolto altrettante Tesla con pilota automatico attivo: in tutti gli incidenti l’autista è morto a causa delle ferite riportate. Secondo Tesla gli incidenti si sarebbero verificati anche in assenza del pilota automatico, per le cause esterne che li hanno causati. Tesla è l’unica azienda automobilistica a vendere già un sistema automatico avanzato, e di conseguenza è normale che registri più incidenti, percorrendo un numero di chilometri molto maggiore di aziende come Waymo ancora con veicoli in fase di test. </p>
<p> A oggi, il livello 5 sembra essere ancora molto distante, ma secondo i più ottimisti l’obiettivo potrebbe essere raggiunto in tempi relativamente brevi. Una spinta in avanti è stata fornita dall’evoluzione dei sistemi di intelligenza artificiale, diventati più accessibili grazie alla maggior potenza di calcolo dei processori e a modelli ottimizzati per gestirli, anche con risorse contenute. La grande mole di dati raccolti dai prototipi già su strada da anni, o da modelli già in vendita come le Tesla, offre ulteriori opportunità per integrare i nuovi sistemi e renderli più “intelligenti” e sicuri. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/06/30/cina-wechat/" parent_folder="Il Post 18-20" id="file17862005" filename="cina-wechat">
<p> In Cina vivere senza WeChat è complicato </p>
<p> Ma c'è chi ci prova, nonostante la piattaforma a metà tra un'app di messaggistica e un social network sia entrata in ogni aspetto della vita quotidiana </p>
<p> In Cina i social network vengono usati in modo abbastanza diverso rispetto all’Italia e agli altri paesi occidentali: Facebook e Instagram sono bloccati, tanto per cominciare, e praticamente tutto il settore è dominato da WeChat, il principale social cinese. Oltre che per scambiarsi messaggi come su WhatsApp, WeChat si usa per condividere foto e post, ma anche per fare pagamenti sia online che nei negozi fisici, chiamare un taxi, ordinare cibo a domicilio e addirittura per avviare le procedure per un divorzio. </p>
<p> Ha un miliardo di utenti nel mondo, un numero più o meno pari al 70 per cento delle persone che abitano in Cina, dove oggi è diventato indispensabile per la vita quotidiana di moltissimi. Un articolo della rivista online Sixth Tone (scritta soprattutto da cinesi, in inglese) ha raccontato com’è la vita della minoranza di persone in Cina che non usa WeChat, perché contraria al modo in cui il social network gestisce i dati dei suoi utenti. Stare senza WeChat in Cina può essere complicato, sia nel lavoro che nella vita privata, perché è entrato in moltissimi aspetti della routine quotidiana delle persone. Matthew Brennan, co-fondatore della società di consulenza China Channel, che spiega alle aziende straniere come usare WeChat, ha detto che usare il social network è oggi «praticamente inevitabile» per chiunque voglia avere una vita normale nella società cinese. </p>
<p> Un’avvocata 36enne, intervistata da Sixth Tone a patto di restare anonima, ha raccontato che ogni volta che ha un nuovo cliente deve ricordarsi di avvisarlo di non avere WeChat perché in Cina si dà per scontato che tutti possano essere contattati sul social network. I suoi genitori cercano sempre di convincerla a scaricare l’app per poterle parlare più facilmente, e in un’occasione in cui andò all’estero con un gruppo di colleghi dovette farsi contattare con sms o telefonate, facendo quindi spendere loro dei soldi. </p>
<p> Sixth Tone ha intervistato anche un dirigente di un’azienda tecnologica statale che ha chiesto di essere chiamato 3MzYWI5bTcxaTM, un codice casuale, per poter tenere traccia delle sue citazioni su internet (e già solo questo fa capire quanto abbia a cuore la propria privacy). Il suo rifiuto nei confronti di WeChat nella vita di tutti i giorni è facilitato dal fatto che sul lavoro, per ragioni di riservatezza, è obbligato a comunicare usando una app interna. Inoltre gran parte delle persone con cui comunica, esperti di tecnologia come lui, non amano WeChat e preferiscono usare Telegram, l’app di messaggistica che consente di avere conversazioni cifrate e passare attraverso il cosiddetto “Grande firewall cinese” usando le connessioni VPN. </p>
<p> Anche 3MzYWI5bTcxaTM, però, ha avuto qualche difficoltà: mentre si trovava nella città di Chongqing, nel sud-ovest della Cina, si è trovato a non poter comprare nulla in un bar perché questo accettava esclusivamente pagamenti su WeChat, nonostante ci sia una legge che vieta ai negozi di rifiutare i pagamenti in contanti. </p>
<p> Le persone che scelgono di non usare WeChat lo fanno per varie ragioni, principalmente legate alla privacy. La prima è che una legge sulla sicurezza informatica entrata in vigore in Cina lo scorso anno obbliga le aziende che lavorano con le comunicazioni via internet ad archiviare per almeno sei mesi le coordinate di accesso temporali e spaziali dei propri utenti, allo scopo di aiutare le forze dell’ordine in caso di necessità. In teoria i dati archiviati non dovrebbero includere i contenuti delle conversazioni: Tencent, l’azienda di WeChat, ha negato di archiviarle e analizzarle, ma le sue regole sulla privacy dicono che può condividere informazioni personali sugli utenti se richiesto dalle autorità. </p>
<p> La seconda ragione per cui alcuni cinesi non vogliono usare WeChat è il modo in cui filtra i contenuti visibili agli utenti, per evitare che lascino la sua app per andare su un’altra. Lo scorso marzo, ad esempio, sul social network erano bloccati i link che rimandavano a Douyin e ad altre 30 servizi per la condivisione di video. Su WeChat sono anche bloccati i link diretti a concorrenti di Tencent, come Alibaba, il grande sito di e-commerce cinese, e all’aggregatore di notizie Jinri Toutiao. Per via di questo filtro, certe notizie non arrivano su WeChat e ogni tanto il governo blocca tutti i contenuti con una certa parola chiave o certe immagini: ad esempio quelle di Winnie Pooh, usate in passato per prendere in giro il presidente cinese Xi Jinping. </p>
<p> Negli anni WeChat è diventato sempre più abile a individuare e censurare questo tipo di contenuti. Per le aziende tecnologiche è in realtà più un obbligo che una scelta, dato che la legge cinese prevede che le piattaforme online siano responsabili insieme agli utenti per i contenuti che vi vengono condivisi: per le aziende occidentali non è così, fatta eccezione per le violazioni del diritto d’autore. </p>
<p> Ci sono anche persone molto note in Cina che hanno scelto polemicamente di non usare WeChat. Nel 2016 l’influente blogger di tecnologia Lawrence Li annunciò che avrebbe cancellato l’app, considerandola un posto dove prevalgono «i contenuti infantili, anti-intellettuali, volgari e noiosi» e criticando il fatto che non permetta agli account ufficiali di indicare link di siti che non appartengono a Tencent. Secondo Li questo incoraggia le persone a violare le leggi sul copyright, perché le spinge a copiare i contenuti che non sono su siti di Tencent caricandoli su servizi accessibili anche da WeChat, «duplicando il web». Li oggi vive in Giappone, dove si può stare facilmente senza WeChat, e comunica con i suoi genitori che vivono in Cina usando iMessage e WhatsApp. Nel post in cui annunciò che avrebbe cancellato WeChat lo definì «uno strumento di comunicazione e di informazione che penetra la società cinese così profondamente che non si può parlare di sola comodità. Modella le nostre menti e la nostra vita culturale». </p>
<p> In passato anche Jack Ma, il fondatore di Alibaba, aveva cercato di vivere senza usare WeChat: annunciò che avrebbe smesso di usare il social network nel 2013, quando lanciò una propria app di messaggistica. Il progetto si rivelò però un fallimento, e l’anno scorso Ma ha detto di essere tornato a usare WeChat. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/05/10/coronavirus-automazione/" parent_folder="Il Post 18-20" id="file17862072" filename="coronavirus-automazione">
<p> Il coronavirus favorirà l’automazione? </p>
<p> Molti dicono che sarà inevitabile – i macchinari non si ammalano – ma è meno chiaro chi sarà a guadagnarci e chi invece finirà per perderci </p>
<p> Le conseguenze a lungo termine che la pandemia di COVID-19 avrà sulle nostre società sono ancora per larga parte un mistero, e quelle della recessione economica innescata dal virus sono ancora più imperscrutabili. Ma su una cosa la maggioranza degli esperti e degli economisti sembra essere d’accordo: l’insieme di queste due crisi porterà a un aumento senza precedenti dell’automazione. Sempre più macchine e robot svolgeranno i lavori degli esseri umani: questo potrebbe essere un vantaggio per alcuni e un problema per altri. </p>
<p> La crescente automazione dell’economia è un tema di cui si discuteva già molto prima della pandemia. In genere, gli economisti ritengono che tra il 30 e il 60 per cento degli attuali posti di lavoro potrebbe essere sostituito da sistemi di automazione nei prossimi anni: anche tenendo conto soltanto delle tecnologie attualmente disponibili e senza citare le auto che si guidano da sole o immaginare imprevedibili sviluppi delle intelligenze artificiali (non mancano però anche stime molto più prudenti). </p>
<p> Le economie basate sulla manifattura sono quelle più esposte a questa transizione. Un recente rapporto della società di consulenza McKinsey sosteneva che in Italia il 50 per cento degli attuali impieghi potrebbe essere svolto dalle macchine. E questa transizione è già in corso. Secondo l’ultimo rapporto sul tema dell’ISTAT, che risale al gennaio dell’anno scorso, l’8,7 per cento delle imprese italiane con almeno 10 dipendenti utilizza robot. Tra le imprese del settore manifatturiero con almeno 250 dipendenti la quota sale al 60 per cento. </p>
<p> La pandemia, sostengono molti, produrrà un balzo in questo processo. In queste settimane sono state spesso ripetute le parole dell’amministratore delegato di Microsoft, Satya Naella, che ha detto di aver appena assistito a «due anni di trasformazione digitale in appena due mesi». Le ragioni sono abbastanza evidenti. Le macchine non si ammalano, e in un’epoca in cui il distanziamento fisico diviene sempre più importante per proteggere la salute pubblica, diminuire il personale presente in azienda, con il lavoro da casa o impiegando robot, è una garanzia di maggior sicurezza. Non solo per la salute, ma anche per i profitti: i robot possono proseguire a lavorare anche quando la forza lavoro umana si ammala, oppure deve restare a casa, oppure ha troppa paura per andare a lavorare. </p>
<p> Le cose da sapere sul coronavirus </p>
<p> La newsletter del Post sul coronavirus ti aggiorna sulle ultime notizie: è gratis e arriva due volte alla settimana. Per riceverla scrivi qui il tuo indirizzo mail e premi il bottone sotto. </p>
<p> La manifattura è il settore che più sarà influenzato da questa trasformazione, e quello dove già oggi sono utilizzati i robot più simili a quelli del nostro immaginario: grossi bracci meccanici che assemblano pezzi di carrozzeria, per esempio. Ma ci sono ampi margini di automazione anche dove meno ce li aspettiamo, soprattutto se allarghiamo la definizione di “automazione”. </p>
<p> Le casse automatiche di negozi e supermercati non sono robot ad alta tecnologia, ma sono un processo di automazione: un processo che tra l’altro può crescere ancora molto. È facile immaginare un mondo in cui, nel prossimo futuro, non prenderemo più i prodotti dagli scaffali, ma ci limiteremo a selezionarli tramite una app, per poi trovarli già imbustati da un robot all’uscita del supermercato. L’unica cosa che dovremo fare a quel punto sarà passare la nostra carta di credito in un lettore. </p>
<p> Nelle definizioni più ampie utilizzate dagli esperti, il termine “automazione” arriva a includere qualsiasi innovazione tecnologica che permetta di non utilizzare lavoro umano. Molti includono in questa categoria anche l’impatto a lungo termine che avranno la diffusione delle app per teleconferenza. Durante la quarantena sono state una necessità, ma una volta sperimentati i risparmi che permettono sui voli aerei, sugli spostamenti in treno o taxi, sulle spese per gli alberghi, molte società potrebbero decidere di adottarle anche in futuro. </p>
<p> In un recente sondaggio realizzato nel Regno Unito, 4 aziende su 10 hanno dichiarato di aver già accelerato i loro piani per introdurre sistemi di automazione. Anche l’opinione pubblica potrebbe cominciare a spingere in questa direzione e a premiare aziende e servizi che limiteranno i contatti umani e quindi i rischi di contagio. «Prima della pandemia le persone pensavano che l’automazione procedesse troppo in fretta», ha spiegato al New York Times Richard Pak, professore alla Clemson University e studioso dell’impatto psicologico dell’automazione, «ma il contagio spingerà le persone a pensare a cosa altro potrebbe essere affidato alle macchine». </p>
<p> Tutte queste forze che spingono sulla strada della crescente automazione devono fare i conti con quelle che spingono nella direzione opposta. L’automatismo è costoso, richiede investimenti massicci e una forza lavoro qualificata. Tutti elementi che è difficile trovare nel mezzo di una recessione di portata storica come quella causata dalla pandemia. L’automazione, inoltre, viene perseguita dalle imprese quando è conveniente, quando cioè introdurre nuovi macchinari permette di risparmiare. Ma nel corso di una recessione che, come quella attuale, produce milioni di nuovi disoccupati, il costo del lavoro tende a calare. E quindi, parallelamente, diviene meno conveniente installare nuovi macchinari per sostituire i lavoratori. </p>
<p> Non è detto che le cose andranno così. Secondo uno studio molto citato in questi giorni, l’automazione procede in realtà in modo controintuitivo e cresce in maniera particolarmente rapida proprio durante le recessioni. Questo perché quando le società perdono utili, la necessità di risparmiare diviene ancora più pressante. A quel punto licenziare personale divenuto relativamente più costoso (relativamente, cioè, agli utili in calo) diviene sempre più importante per migliorare i conti. Ma visto che per mantenere la produzione non ci si può liberare di tutti, entrano in gioco calcoli complessi. Per esempio: liberarsi dei lavoratori meno qualificati e sostituirli con macchinari e lavoratori più qualificati e quindi, in teoria, più produttivi. </p>
<p> Oggi, tutti questi fattori sono in gioco contemporaneamente e producono risultati ambigui. Amazon, per esempio, ha annunciato che assumerà nelle prossime settimane 100 mila nuovi lavoratori per soddisfare la crescente domanda di prodotti. Ma allo stesso tempo sta introducendo in alcuni magazzini un nuovo tipo di robot il cui compito è trasportare pacchi da un lavoratore all’altro (in modo da ridurre la necessità di contatti ravvicinati). </p>
<p> Se non è ancora chiaro con quale velocità crescerà l’automazione e se e quanto questa crisi renderà la sua diffusione ancora più capillare, e sappiamo ancora meno sugli effetti che produrrà a lungo termine sulle nostre società. In teoria l’automazione è un fenomeno positivo: permette di fare le stesse cose con meno risorse, e quindi di utilizzare per altri scopi quello che viene risparmiato. Il supermercato automatizzato potrebbe vendere i prodotti a un prezzo inferiore e il risparmio ottenuto dalle famiglie potrebbe essere speso, per esempio, per fare una cena fuori in più ogni settimana. </p>
<p> Come hanno ricordato tra gli altri i premi Nobel per l’economia Eshter Duflo e Abhijit Banerjee raramente le cose procedono in maniera così lineare. Nel loro recente libro Good Economics for Hard Times, i due economisti ricordano che l’automazione ha un potente effetto di “dislocamento”: elimina i lavori a bassa qualificazione e li rimpiazza con altri che richiedono maggiore abilità ed istruzioni. Lavori che non è detto che si trovino nello stesso luogo. </p>
<p> L’automazione di una fabbrica in una regione, per esempio, potrebbe creare nuovi posti di lavoro presso un suo fornitore, poiché la prima azienda aumenta la sua produzione e quindi ha bisogno di un numero più alto di componenti. Ma questi nuovi lavori potrebbero trovarsi da tutt’altra parte, magari all’estero, e potrebbero richiedere competenze del tutto diverse. Per i lavoratori anziani che hanno perso il lavoro, acquisire nuove abilità e cambiare radicalmente la propria vita rischia di essere semplicemente impossibile. La teoria economica dice che, sul lungo periodo, gli effetti dell’automazione saranno positivi, ma, ricordano Duflo e Banerjee, «il lungo periodo rischia di essere molto lungo». Se le previsioni degli esperti su come la pandemia accelererà i processi di automazione si riveleranno corrette, diventerà sempre più importante capire come fare a rendere questo “lungo periodo” il più corto possibile. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/06/06/cosa-mostra-instagram-criteri/" parent_folder="Il Post 18-20" id="file17862016" filename="cosa-mostra-instagram-criteri">
<p> Come Instagram decide cosa mostrarci </p>
<p> Il social network ha spiegato per la prima volta come funziona l'algoritmo che ha sostituito la visualizzazione cronologica delle foto </p>
<p> Nel luglio del 2017 Instagram ha sostituito l’ordine cronologico con cui faceva apparire i suoi contenuti a ogni iscritto con uno organizzato da un algoritmo e personalizzato sulle abitudini di ogni utente. Prima di allora, sostiene l’azienda, i suoi 800 milioni di iscritti perdevano il 70 per cento dei post delle persone che seguivano e il 50 per cento di quelli dei loro amici; il nuovo feed permette di visualizzare il 90 per cento dei post pubblicati dagli amici e di passare più tempo sulla applicazione. Instagram, che appartiene a Facebook, non aveva mai spiegato esattamente i criteri dell’algoritmo, fino a qualche giorno fa, quando ha invitato un gruppo di giornalisti nei suoi nuovi uffici a San Francisco; tra loro c’era anche Josh Constine del sito di tecnologia Techcrunch, che ha raccontato cosa è stato detto. </p>
<p> I tre criteri fondamentali dell’algoritmo L’algoritmo di Instagram si serve di un sistema di apprendimento automatico basato sul comportamento e le interazioni passate di ogni singolo iscritto. Per questo anche se due utenti seguissero gli stessi account, i post non comparirebbero allo stesso modo perché il sistema tiene conto anche dei commenti, dei like, dell’interesse mostrato in passato per i vari contenuti. </p>
<p> I criteri fondamentali sui cui è costruito l’algoritmo sono tre: </p>
<p> Interesse: l’algoritmo stabilisce l’interesse per un post in base all’interesse mostrato in passato per contenuti simili. </p>
<p> Attività recente: cioè quanto un post è stato pubblicato di recente, dando priorità a quelli nuovi rispetto a quelli vecchi. </p>
<p> Interazioni: l’algoritmo tiene conto delle interazioni passate con l’utente che ha pubblicato un post, dai commenti ai like ai tag nelle foto. </p>
<p> Oltre a questi fattori ce ne sono altri di meno peso ma comunque considerati dall’algoritmo: </p>
<p> Frequenza: la frequenza con cui un iscritto apre Instagram: meno spesso lo fa, più l’algoritmo cercherà di fare una selezione migliore dall’ultima visita. </p>
<p> Numero di followers: chi segue molte persone vedrà comparire i post di molti autori diversi anziché molti post di uno stesso utente. </p>
<p> Uso: se una persona apre e usa raramente Instagram vedrà una selezione accurata ma ridotta, se lo farà spesso approfondirà la conoscenza di quel che pubblicano gli utenti che segue. </p>
<p> Instagram ha anche riportato e spiegato alcuni dei dubbi e delle critiche più frequenti rivolte al nuovo algoritmo. </p>
<p> – Non sta valutando di riproporre come scelta il feed cronologico per non complicare le cose (gli utenti potrebbero dimenticare cosa avevano impostato) </p>
<p> – Instagram seleziona quali post appaiono ma non ne nasconde mai: andando sul profilo di ogni utente è possibile guardare tutte le cose che ha pubblicato, anche se non appaiono tutte sul proprio feed. </p>
<p> – Il nuovo feed non favorisce il formato foto o video ma è tarato su quello che le persone guardano o commentano: se un utente non si sofferma mai sui video, gliene compariranno meno. </p>
<p> – Instagram non premia le persone che usano le Storie, i Live o altre opzioni speciali della app, ma potrebbe cambiare l’ordine dei contenuti tra loro. </p>
<p> – Il nuovo feed non fa apparire più di frequente gli account personali o quelli commerciali: passare all’ordine cronologico non cambierebbe il numero di utenti raggiunti. </p>
<p> – Instagram non penalizza le foto di chi usa molti hashtag. </p>
<p> – In molti si lamentano che i loro post hanno sempre meno visibilità e sono spinti da Instagram a rimediare sponsorizzandoli: secondo Instagram è una conseguenza naturale della presenza sempre più massiccia di persone e aziende che pubblicano sulla app, quando la quantità media di tempo che le persone passano su Instagram è sempre la stessa. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/05/30/cyberspionaggio-covid19-vaccini-cina/" parent_folder="Il Post 18-20" id="file17862046" filename="cyberspionaggio-covid19-vaccini-cina">
<p> Gli attacchi informatici per rubare informazioni sui vaccini per la COVID-19 </p>
<p> Arrivano da Cina, Iran, Corea del Sud e Vietnam, contro governi, case farmaceutiche, laboratori di ricerca e università: lo dicono vari esperti di sicurezza informatica e l'FBI </p>
<p> Il 21 maggio l’FBI ha diffuso un bollettino per avvisare che fin da febbraio sono in corso attacchi informatici – portati avanti da Stati e gruppi criminali – per ottenere informazioni sulle ricerche sulla COVID-19, e in particolare sullo sviluppo di vaccini contro il coronavirus. Gli obiettivi di questi attacchi sono aziende farmaceutiche, università e istituti di ricerca medica e biologica americani, che secondo le indagini dell’FBI avrebbero subìto intrusioni nelle email scambiate dai propri membri e furti di dati su test clinici, dati personali e segreti commerciali, per esempio sfruttando le vulnerabilità di alcune apparecchiature connesse a internet presenti nei laboratori. </p>
<p> Già a metà del mese l’FBI e il Dipartimento della sicurezza interna degli Stati Uniti avevano diffuso un’allerta sugli attacchi informatici portati avanti da hacker legati al governo cinese. Secondo questa allerta, la Cina avrebbe cercato di ottenere «dati di salute pubblica e informazioni di valore coperte da proprietà intellettuale legate a vaccini, trattamenti e test» usando furti informatici. Gli avvisi dell’FBI sono arrivati dopo mesi in cui gli investigatori avevano visitato varie università e altre istituzioni di ricerca per metterle al corrente delle proprie vulnerabilità ad attacchi hacker. </p>
<p> Secondo varie società che si occupano di sicurezza informatica intervistate dal New York Times, altri paesi hanno investito sul cyberspionaggio per ottenere informazioni sull’avanzamento internazionale della ricerca scientifica sul coronavirus; tra questi anche la Corea del Sud e il Vietnam, un paese non particolarmente noto per le sue abilità in questo campo. Il Vietnam avrebbe diretto degli attacchi informatici contro il governo cinese, mentre hacker sudcoreani avrebbero cercato di ottenere informazioni dalle email di membri dell’Organizzazione mondiale della sanità (OMS) e di funzionari governativi di Corea del Nord, Giappone e Stati Uniti. Un’inchiesta di Reuters poi ha raccontato che ad aprile hacker legati al governo iraniano avevano attaccato l’azienda farmaceutica americana Gilead Sciences, produttrice del remdesivir, un farmaco che potrebbe contribuire a trattare la COVID-19. </p>
<p> Justin Fier di Darktrace, una società che si occupa di sicurezza informatica, ha detto al New York Times: «La pandemia è un problema globale, ma sfortunatamente i paesi non la stanno trattando come tale. Ognuno sta portando avanti delle vaste raccolte di informazioni di intelligence – sulla ricerca farmaceutica, sui dispositivi di protezione individuale, sulle azioni per contrastare il virus – per vedere chi sta facendo progressi». </p>
<p> Le cose da sapere sul coronavirus </p>
<p> La newsletter del Post sul coronavirus ti aggiorna sulle ultime notizie: è gratis e arriva due volte alla settimana. Per riceverla scrivi qui il tuo indirizzo mail e premi il bottone sotto. </p>
<p> Google ha identificato più di una decina di gruppi di cyberspionaggio legati ai governi di alcuni paesi che hanno cercato di usare la posta elettronica per introdursi in network aziendali. Non ha però detto di quali paesi si tratti. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/10/05/diagnostica-vocale/" parent_folder="Il Post 18-20" id="file17862075" filename="diagnostica-vocale">
<p> Il giorno in cui Siri ci dirà se siamo malati </p>
<p> Sfruttando sistemi di intelligenza artificiale, ricercatori e startup stanno sviluppando applicazioni sempre più raffinate per la diagnostica vocale, con qualche implicazione per la privacy </p>
<p> Vocalis Health è una startup israelo-statunitense, sviluppa sistemi di riconoscimento vocale e si è posta un obiettivo piuttosto ambizioso: riconoscere le persone malate di COVID-19 dal modo in cui parlano. Il sistema potrebbe semplificare le diagnosi della malattia (che nelle sue fasi iniziali ha sintomi che possono essere confusi con l’influenza o altri problemi respiratori) ed è solo uno degli sviluppi più recenti delle soluzioni per riconoscere automaticamente problemi di salute tramite il tono della propria voce. Il settore è in piena espansione e potrebbe portare un giorno ad avere assistenti vocali, come Siri o Alexa, in grado di rilevare la presenza di particolari malattie nei loro interlocutori. </p>
<p> Voce e COVID-19 Come racconta Nature in un lungo articolo dedicato al tema, qualche tempo fa gli sviluppatori di Vocalis avevano realizzato un’applicazione per smartphone in grado di rilevare affezioni croniche polmonari – come le ostruzioni bronchiali – attraverso l’analisi della voce degli utenti. Partendo da quell’esperienza, hanno realizzato un’app sperimentale chiedendo a individui risultati positivi al coronavirus di partecipare, registrando la loro voce una volta al giorno seguendo le indicazioni sullo schermo (descrivere una fotografia, oppure contare da 50 a 70). </p>
<p> Vocalis ha poi utilizzato i propri sistemi di intelligenza artificiale, mettendo a confronto le registrazioni con quelle di chi era invece risultato negativo al test per il coronavirus. Attraverso processi di apprendimento automatico (“machine learning”), il sistema ha provato a identificare una sorta di impronta vocale della COVID-19. Grazie a circa 1.500 campioni sonori raccolti dai volontari, è stato poi possibile sviluppare uno strumento ora sperimentato in diversi ospedali in giro per il mondo in parallelo con i tradizionali sistemi per le diagnosi. </p>
<p> Secondo i promotori dell’iniziativa, lo strumento potrebbe rivelarsi utile per rilevare i casi più probabilmente positivi tra gli individui che mostrano sintomi, anche lievi, al punto da non rendersi conto di essere malati. Ciò consentirebbe di concentrare le attività di test sui probabilmente infetti indicati dall’applicazione, riducendo tempi e costi per le analisi di laboratorio. </p>
<p> Le cose da sapere sul coronavirus </p>
<p> La newsletter del Post sul coronavirus ti aggiorna sulle ultime notizie: è gratis e arriva due volte alla settimana. Per riceverla scrivi qui il tuo indirizzo mail e premi il bottone sotto. </p>
<p> Gli sviluppatori di Vocalis sono al lavoro per migliorare l’applicazione e per renderla più accurata, saranno quindi necessari ancora diversi mesi prima di sapere se sia sufficientemente affidabile. La startup non è comunque l’unica ad avere avviato sperimentazioni di questo tipo. Alcuni centri di ricerca hanno sviluppato app per provare a riconoscere la COVID-19 dal modo in cui si tossisce, con risultati preliminari valutati con interesse dalla comunità scientifica. </p>
<p> Diagnostica vocale Ancora prima dell’inizio della pandemia, i sistemi di diagnostica vocale avevano iniziato a raccogliere importanti investimenti, complice il miglioramento delle intelligenze artificiali e la possibilità di sperimentarle su un grande numero di dispositivi, dagli smartphone agli assistenti per la casa. Le soluzioni proposte non riguardano solamente malattie respiratorie, ma anche autismo, problemi cardiovascolari, demenza e depressione. Alcune sono ai primi stadi, altre hanno raggiunto forme più avanzate e iniziano a essere commercializzate, seppure nell’ambito di programmi sperimentali con pochi pazienti. </p>
<p> Il nostro modo di respirare e di parlare coinvolge numerose strutture anatomiche, dai polmoni al setto nasale passando per la trachea, e le minime variazioni nel funzionamento di alcune di queste parti possono essere identificate da sistemi di analisi piuttosto raffinati, come quelli resi possibili dal machine learning. La grande disponibilità di dati e registrazioni audio di voci umane, in qualsiasi contesto, e la potenza raggiunta dai computer rendono possibile l’analisi di quantità gigantesche di dati dai quali si possono trarre specifiche informazioni tramite gli algoritmi. </p>
<p> Parkinson Alcune malattie modificano sensibilmente il nostro modo di parlare, e per questo le prime ricerche avviate anni fa si erano orientate verso il loro studio e la loro analisi al computer. La malattia di Parkinson è una di queste: comporta problemi motori e spasmi muscolari che si riflettono anche nella respirazione e nel modo di articolare le parole. Gli individui malati di Parkinson tendono ad avere una voce più debole e a volte tremolante, facilmente distinguibile a orecchio. Ma un algoritmo che attraverso 10mila campioni di voci si è allenato a riconoscere queste caratteristiche riesce a essere molto più preciso, e potrebbe rivelarsi utile per aiutare nella diagnosi della malattia in una sua fase precoce, quando è ancora molto difficile da identificare. </p>
<p> Nature fa l’esempio di una ricerca pubblicata nel 2012 e condotta presso l’Università di Birmingham, nel Regno Unito. I suoi autori si chiesero se fosse possibile aiutare i medici a compiere diagnosi attraverso l’analisi della voce dei loro pazienti. Utilizzarono le registrazioni di 43 pazienti, 33 dei quali soffrivano di Parkinson, ai quali era stato richiesto di pronunciare a lungo la vocale “A”. Utilizzarono poi algoritmi di analisi del parlato, identificando 10 indicatori tipicamente ricorrenti nelle voci dei pazienti. Utilizzandoli, il sistema fu in grado di distinguere la voce di un individuo sano da uno malato con una precisione del 99 per cento. </p>
<p> I ricercatori in seguito hanno rilevato alcune caratteristiche della voce che aiutano a comprendere il livello di gravità dei sintomi del Parkinson. Il loro sistema è ancora sperimentale, ma potrebbe essere impiegato in numerosi ambiti, per esempio per monitorare più facilmente gli individui a rischio di sviluppare la malattia, oppure per offrire servizi di diagnosi preliminare, in attesa di avviare un percorso tradizionale di visita da un neurologo. </p>
<p> Alzheimer Le malattie neurodegenerative sono un campo dove le tecnologie di analisi vocale potrebbero offrire importanti opportunità. In Canada, per esempio, un gruppo di ricercatori ha utilizzato i campioni di voce di 250 individui per identificare tratti tipici nella parlata di chi potrebbe avere l’Alzheimer. La ricerca ha rilevato come le persone che hanno poi ricevuto una diagnosi della malattia tendessero a utilizzare parole più corte, un maggior numero di pronomi rispetto ai sostantivi e ripetizioni nelle stesse frasi. </p>
<p> Isolati 35 marcatori vocali, il sistema è stato in grado di riconoscere individui con l’Alzheimer con una precisione dell’82 per cento. In successive analisi, il sistema è stato poi perfezionato, raggiungendo un’accuratezza del 92 per cento. Anche in questo caso, una soluzione di questo tipo potrebbe essere impiegata per compiere diagnosi precoci per una malattia difficile da identificare nei suoi primi stadi. </p>
<p> Altre malattie Altri sistemi sono stati sperimentati in individui più giovani con problemi di sviluppo neurologico. Una ricerca svolta tre anni fa in Germania su un numero ristretto di neonati ha portato allo sviluppo di un algoritmo per predire casi di autismo. Nella fase sperimentale, il sistema classificò correttamente l’80 per cento dei casi di bambini con autismo. Con una soluzione analoga è stata sviluppata una soluzione di analisi per rilevare il disturbo da deficit di attenzione/iperattività (ADHD). </p>
<p> Un’altra ricerca negli Stati Uniti si è invece dedicata all’analisi della voce degli individui che soffrono di disturbo da stress post-traumatico, una condizione psicologica che si sviluppa a causa di un evento traumatico o violento di grande rilevanza per il soggetto (riguarda per esempio molti soldati al loro ritorno dal fronte). Dall’analisi delle registrazioni di 129 reduci di guerra sono stati estratti 18 indicatori, quasi tutti legati a un modo di parlare lento e monotono, che hanno poi permesso di identificare quali ex soldati avessero problemi psicologici con una precisione del 90 per cento. </p>
<p> Problemi e riproducibilità Gli studi condotti finora hanno riguardato un numero ristretto di individui, e per questo molti osservatori sono scettici sull’efficacia dei sistemi, considerato che gli esiti degli esperimenti sono difficili da riprodurre. Per superare queste limitazioni, alcune aziende hanno avviato programmi per raccogliere grandi quantità di registrazioni, o per facilitare la loro raccolta attraverso iniziative online. </p>
<p> La società statunitense Sonde Health, per esempio, gestisce SurveyLex, una piattaforma online che permette ai ricercatori di creare facilmente campagne per la raccolta di registrazioni vocali da parte di volontari. L’idea è di poter catalogare decine di migliaia di voci, in modo da affinare gli algoritmi e le capacità di riconoscimento. </p>
<p> La stessa azienda ha collaborato lo scorso anno a una ricerca per valutare quanto influisca la qualità delle registrazioni sulla capacità dei sistemi di rilevare automaticamente le malattie. Con tracce vocali registrate tramite microfoni ad alta fedeltà in laboratorio, i sistemi hanno riconosciuto i volontari affetti da depressione con una precisione del 94 per cento, mentre il livello di accuratezza è sceso al 75 per cento in un esperimento condotto utilizzando registrazioni effettuate con gli smartphone, in ambienti diversi dai laboratori e quindi con maggiore rumore di fondo. </p>
<p> L’impiego di una maggiore quantità di campioni per istruire le intelligenze artificiali dovrebbe contribuire a rendere meno rilevante il problema, ma pone comunque ulteriori domande sull’utilità di queste soluzioni. </p>
<p> Utilità e privacy Escluse alcune startup più agguerrite di altre nel modo in cui comunicano i loro risultati, per ora nessuno sviluppatore o ricercatore serio propone di sostituire le conoscenze e le capacità diagnostiche di un medico con un sistema per l’analisi della propria voce. L’idea è di utilizzare questi sistemi come una risorsa aggiuntiva per fare le diagnosi, inserendoli quindi tra gli strumenti di cui dispongono i medici per fare il loro lavoro. </p>
<p> Seppure non sia ancora molto evoluta, questa tecnologia pone comunque non pochi problemi etici e legati alla tutela della privacy, soprattutto in un settore delicato come quello della salute. Nulla impedirebbe un domani di utilizzare un sistema di diagnostica vocale per scoprire dalla registrazione della voce di qualcuno se sia malato o meno. Informazioni di questo tipo, raccolte senza esplicito consenso, potrebbero essere utilizzate da un’azienda per decidere se assumere qualcuno, oppure da una compagnia di assicurazioni per concedere o meno una polizza sulla vita. </p>
<p> Una tecnologia non è di per sé cattiva, dipende dall’uso che se ne fa e da come si decide di normarne gli impieghi. Nel caso della diagnostica vocale c’è ancora tempo prima di avere soluzioni pratiche affidabili a sufficienza, ma secondo gli esperti questo non dovrebbe distogliere dalla necessità di iniziare a parlarne e soprattutto di valutare come metterla in pratica per trarne benefici riducendo al minimo i rischi. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/06/28/duplex-assistente-google-telefonate/" parent_folder="Il Post 18-20" id="file17862056" filename="duplex-assistente-google-telefonate">
<p> Google fa sul serio con la sua intelligenza artificiale che telefona al posto nostro </p>
<p> Dopo le critiche, iniziano i test pubblici della voce sintetica che suona molto umana: potrebbe determinare il futuro delle nostre interazioni con i cosi intelligenti </p>
<p> Dopo la sorprendente presentazione dello scorso maggio di Duplex – un sistema per prenotare al telefono ristoranti e visite tramite il suo assistente virtuale che si finge una persona – Google aveva ricevuto molte critiche, per avere sottovalutato conseguenze pratiche ed etiche per qualcosa di artificiale che suonava così “umano”. A distanza di più di un mese, l’azienda è ora determinata ad andare oltre, avviando per la prima volta test pubblici di Duplex, ma con accorgimenti per evitare che gli interlocutori al telefono siano indotti a pensare di parlare con un essere umano invece di un assistente virtuale. Il nuovo sistema potrebbe rivelarsi cruciale per definire un futuro in cui interagiremo sempre più spesso e con naturalità con software programmati per parlare e reagire agli stimoli come facciamo noi. </p>
<p> Mercoledì Google ha annunciato che Duplex sarà sperimentato negli Stati Uniti con un ristretto gruppo di persone e di attività commerciali, che hanno acconsentito a ricevere telefonate dall’Assistente Google. Per ora il sistema potrà essere solo utilizzato per avere conferma degli orari di apertura di locali e negozi, mentre dalla fine dell’estate potrà essere usato per prenotare ristoranti. </p>
<p> Dopo l’evento di maggio, Google aveva dovuto affrontare critiche e rimproveri da parte degli esperti di intelligenza artificiale, convinti che Duplex potesse essere un ostacolo nel creare rapporti di fiducia tra gli utenti e i sistemi automatici. In quella dimostrazione, l’assistente aveva avviato la chiamata senza definirsi un sistema automatico, portando avanti una conversazione molto realistica comprensiva di pause, versi di assenso ed esitazioni tipiche di una normale telefonata. Il timore era che un sistema di questo tipo avrebbe reso impossibile distinguere in futuro un interlocutore umano da uno sintetico al telefono, portando a non pochi problemi pratici e di fiducia da parte degli utenti. </p>
<p> Google ha fatto tesoro delle critiche e ha apportato alcuni cambiamenti significativi al modo in cui funziona Duplex. Ora il sistema si presenta immediatamente all’interlocutore dicendo di essere un servizio automatico: “Ciao, sono Assistente Google, chiamo per una prenotazione per conto del mio cliente”. Inizialmente Google voleva evitare di rendere la chiamata così formale, pensando che avrebbe potuto disincentivare una reazione più naturale della persona al telefono, mettendola a disagio. Il timore era inoltre che la chiamata potesse essere confusa con una di quelle del telemarketing per la vendita di offerte commerciali, facendo aumentare le probabilità di essere chiusa ancora prima di avviare la conversazione. </p>
<p> La nuova frase di presentazione dovrebbe sgombrare il campo da eventuali incomprensioni e mantiene la promessa fatta da Google dopo le prime critiche al sistema. L’azienda non sembra invece avere cambiato idea sul fatto di utilizzare una voce che imiti quasi alla perfezione quella umana, senza i classici disturbi metallici degli assistenti vocali cui siamo stati abituati finora. Anche nella nuova dimostrazione (potete vederla nel video qui sotto), la voce di Assistente Google sembra umana in tutto e per tutto, una caratteristica che secondo i suoi sviluppatori incentiva l’interlocutore a rimanere al telefono più a lungo e allevia la stranezza di parlare con un software. Le esitazioni contribuiscono a rendere più cortesi le reazioni dell’Assistente Google, per esempio quando la persona all’altro capo del telefono si sbaglia o non capisce la richiesta. </p>
<p> Oltre alle critiche sugli aspetti etici, a maggio furono sollevati sospetti sull’effettiva capacità di Assistente Google di gestire conversazioni mediamente difficili. In effetti la capacità del sistema sembra essere molto limitata e calibrata sulla prenotazione di tavoli e visite, la richiesta di orari di apertura e poco altro. Se si prova a uscire dal seminato e a portare la conversazione su altri temi, Duplex mostra qualche difficoltà e prova appena possibile a riportare la discussione sulla prenotazione. Nulla di male, considerato che raramente si aprono conversazioni così interessanti durante la prenotazione di un ristorante, ma la scarsa flessibilità del sistema dimostra comunque quanto siamo ancora lontani dalla creazione di intelligenze artificiali con cui conversare liberamente su qualsiasi argomento. </p>
<p> Alphabet, la holding che controlla Google, è una delle società più grandi e influenti al mondo. I suoi prodotti influenzano l’evoluzione di interi settori del mercato, quindi il suo approccio potrà essere determinante per le molte aziende che si occupano di intelligenza artificiale. Duplex è uno degli esempi dei modi in cui Google vuole rendere più comuni e diffuse le nostre interazioni con gli assistenti virtuali. Modalità, toni e funzioni sono in fase di definizione, ma nel caso di un loro successo potrebbero diventare lo standard per il futuro che ci aspetta, e che va ben oltre la prenotazione di una cena al ristorante. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/12/13/evelyn-berezin-morta/" parent_folder="Il Post 18-20" id="file17862023" filename="evelyn-berezin-morta">
<p> È morta Evelyn Berezin, l’inventrice del primo computer per elaborare testi </p>
<p> L’8 dicembre è morta a 93 anni Evelyn Berezin, l’informatica statunitense che inventò il primo elaboratore di testi computerizzato (o “word processor”: i software per scrivere, insomma). La notizia è stata data il 10 dicembre al New York Times da suo nipote, secondo cui Berezin aveva scoperto mesi fa di avere un linfoma ma aveva deciso di non curarsi. </p>
<p> Berezin è considerata una pioniera dell’informatica: nel 1968 brevettò un computer per scrivere testi, il primo della storia, con l’obiettivo di semplificare il lavoro delle segretarie che all’epoca lavoravano con macchine da scrivere meccaniche. Chiamò quel computer “Data Secretary” e l’anno successivo fondò l’azienda Redactron Corporation, che si occupò della produzione del macchinario. </p>
<p> Il “Data Secretary” aveva le dimensioni di un piccolo frigorifero, non aveva uno schermo ed era collegato a una tastiera e a una stampante IBM. Negli anni successivi al computer venne aggiunto anche uno schermo, e in totale Redactron ne vendette circa 10mila pezzi al prezzo di 8mila dollari l’uno. A metà degli anni Settanta, però, Redactron iniziò ad avere problemi finanziari e Berezin dovette vendere la società alla Burroughs Corporation, rimanendo presidente della divisione Redactron fino al 1980. Pur avendo un ruolo così importante nella storia dell’informatica, Berezin è rimasta nel corso degli anni una figura poco conosciuta. Nel 2010 lo scrittore e imprenditore Gwyn Headley scrisse di lei: «Senza Berezin non ci sarebbero stati Bill Gates, Steve Jobs, Internet, gli elaboratori di testo, i fogli di calcolo; nulla che abbia a che fare, anche solo lontanamente, con il lavoro nel Ventunesimo secolo». </p>
</doc>
<doc url="https://www.ilpost.it/2018/04/05/facebook-account-cambridge-analytica-privacy/" parent_folder="Il Post 18-20" id="file17862008" filename="facebook-account-cambridge-analytica-privacy">
<p> Ci sono nuovi guai per Facebook </p>
<p> Gli utenti coinvolti nel caso Cambridge Analytica sono almeno 87 milioni e Zuckerberg ha ammesso altri errori nella gestione della privacy dei suoi iscritti </p>
<p> Cambridge Analytica potrebbe avere ottenuto molti più dati sugli iscritti a Facebook rispetto a quanto stimato finora. Facebook ha calcolato che gli utenti coinvolti potrebbero essere stati almeno 87 milioni, molti di più dei 50 milioni di persone ipotizzati in precedenza. La nuova stima tiene conto delle informazioni sugli iscritti a Facebook che erano amici di chi aveva ceduto i propri dati a quell’app che poi li aveva passati a Cambridge Analytica, controversa società di marketing vicina alla destra statunitense coinvolta nelle ultime elezioni presidenziali negli Stati Uniti e nella campagna referendaria per Brexit nel Regno Unito. La notizia di un numero così alto di persone ha portato a nuove critiche nei confronti di Facebook, con accuse di non avere tutelato a sufficienza i dati degli utenti. </p>
<p> Cambridge Analytica Finora Facebook non aveva diffuso stime ufficiali sul numero di iscritti coinvolti nel caso Cambridge Analytica. La stima dei 50 milioni era stata diffusa dal New York Times, al termine di un’estesa inchiesta sulla società di marketing e sui dati che aveva ottenuto violando le regole di Facebook. Una di queste vieta esplicitamente ai produttori di applicazioni di condividere i dati che hanno raccolto sugli utenti con altre aziende, ma è ormai chiaro che Facebook non avesse gli strumenti per assicurare il rispetto delle sue stesse regole. </p>
<p> A partire dal prossimo lunedì 9 aprile, Facebook mostrerà un avviso agli utenti coinvolti nell’utilizzo non consentito delle loro informazioni da parte di Cambridge Analytica. Uno strumento in testa alla sezione Notizie (Newsfeed) consentirà di rivedere le autorizzazioni concesse nel tempo alle applicazioni, scegliendo quali rimuovere o limitare. L’iniziativa rientra in una più ampia serie di provvedimenti per rendere più trasparente e intuitivo l’utilizzo dei sistemi per gestire la propria privacy su Facebook. </p>
<p> Commentando la notizia degli 87 milioni di account, il CEO di Facebook, Mark Zuckerberg, ha detto che la sua azienda ha preferito diffondere “il numero massimo di persone che potrebbero essere state interessate”. La stima potrebbe essere quindi per eccesso, anche perché non è ancora chiaro se quei dati furono utilizzati o meno da Cambridge Analytica. La società di marketing ha comunque respinto le stime diffuse finora, dicendo di avere raccolto al massimo dati su 30 milioni di persone sul social network. </p>
<p> Meno dati La società ha inoltre annunciato che sarà ridotta la quantità di dati resi accessibili alle applicazioni. Nomi e indirizzi email potranno essere condivisi normalmente, mentre per le altre informazioni gli utenti dovranno dare un esplicito consenso. Un meccanismo simile esiste già da tempo su Facebook, ma la schermata di avviso è poco chiara e soprattutto non offre molte opzioni su cosa inviare o meno all’applicazione che si sta attivando. Facebook vieterà la raccolta di informazioni come il proprio orientamento religioso o politico, con l’obiettivo di rendere meno dirette le campagna di marketing legate a questi temi e più in generale sulle elezioni. </p>
<p> Zuckerberg di solito non concede interviste, salvo rare eccezioni durante la presentazione dei dati finanziari della sua società, ma nelle ultime settimane è stato molto presente sui principali canali televisivi statunitensi e siti d’informazione. Nelle sue numerose interviste, organizzate per provare a recuperare il danno d’immagine per Facebook, Zuckerberg ha ammesso di avere commesso errori e di avere sottovalutato gli effetti nel medio-lungo periodo delle politiche per la privacy adottate dal social network. </p>
<p> Zuckerberg al Congresso Ieri Zuckerberg ha confermato che testimonierà davanti a una commissione del Senato e una della Camera del Congresso, dopo giorni in cui aveva detto di volere inviare dirigenti più competenti di lui sulle politiche adottate per la privacy. La decisione è stata accolta positivamente dai membri delle due commissioni, che chiedono da tempo un confronto con Zuckerberg. Facebook è al centro di numerose indagini da parte del Congresso sulle sospette interferenze da parte della Russia durante la campagna elettorale per le presidenziali del 2016, con l’obiettivo di screditare Hillary Clinton e favorire l’elezione di Donald Trump. </p>
<p> Oltre al Congresso, anche la Federal Trade Commission (FTC), l’autorità per la concorrenza negli Stati Uniti, sta indagando su Facebook per verificare se abbia violato un accordo del 2011, che era stato stipulato proprio per proteggere meglio la privacy dei suoi iscritti. Se fosse rilevata qualche irregolarità, Facebook rischierebbe una multa di svariati miliardi di dollari. </p>
<p> Ricerche su 2 miliardi di iscritti Facebook ha anche ammesso di avere riscontrato un problema nel suo sistema di ricerca e per il recupero degli account. Conoscendo il numero di telefono di un utente o il suo indirizzo email, era possibile risalire a diverse altre informazioni personali dell’iscritto. Il problema ha potenzialmente interessato tutti i 2 miliardi di iscritti al servizio, ma non è chiaro se sia stato mai sfruttato in qualche modo e su larga scala. La società ha detto di avere risolto l’imprevisto modificando il funzionamento del social network. </p>
<p> Controllo dei messaggi La quantità di ammissioni e di dettagli sul funzionamento di buona parte dei servizi da parte di Facebook negli ultimi giorni è senza precedenti, e dimostra quanto la società voglia anticipare qualsiasi altra rivelazione su eventuali errori nella gestione della privacy degli utenti. Facebook ha per esempio confermato di utilizzare un sistema che controlla link e immagini che le persone si scambiano tramite Messenger, con lo scopo di bloccare le informazioni che non rispettano le regole del social network. La pratica ha naturalmente molte implicazioni dal punto di vista della privacy, anche se il sistema effettua le analisi in modo automatico e anonimo. </p>
<p> Facebook ha anche annunciato che smetterà di conservare per più di un anno le informazioni su SMS scambiati e chiamate effettuate tramite Android. Il social network smetterà anche di raccogliere dati più dettagliati come l’ora precisa delle chiamate. Il problema era stato segnalato nei giorni scorsi e riguarda le autorizzazioni che venivano concesse durante l’installazione delle app di Facebook su Android. </p>
<p> Privacy globale Infine, Zuckerberg ha smentito le notizie circolate negli ultimi giorni sul GDPR, il nuovo Regolamento generale sulla protezione dei dati che sarà pienamente in vigore a partire dal prossimo 25 maggio: Reuters e altre agenzie avevano detto che Facebook avrebbe applicato il GDPR solo in Europa, mantenendo regole diverse e meno vincolanti sulla privacy nel resto del mondo. Zuckerberg ha smentito questa circostanza e ha confermato che Facebook sta lavorando per adattare le sue regole per la privacy in modo che siano uguali in tutto il mondo, e che rispettino il GDPR, che offre molte più tutele per gli utenti. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/carloblengino/2018/04/06/facebook-e-la-guerra-di-potere/" parent_folder="Il Post 18-20" id="file17862029" filename="facebook-e-la-guerra-di-potere">
<p> Facebook e la guerra di potere </p>
<p> Parto da lontano, da un articolo apparso su The Foreign Affairs oltre 30 anni fa a firma George P. Shultz, all’epoca Segretario di Stato degli Stati Uniti d’America. L’articolo dal titolo Shaping American Foreign Policy: New Realities and New Ways of Thinking è del 1985: c’era Reagan e la guerra fredda e il termine social network era probabilmente relegato in qualche libro di sociologia; non c’era il web e dunque non c’era ciò che oggi i più identificano con internet, ma internet c’era e c’erano i computer. Nella parte finale dello scritto (la parte V) Shultz lega le politiche neoliberiste della presidenza Reagan a quello che appariva, in America, come l’onda impetuosa della società dell’informazione: la rivoluzione digitale e il neoliberismo della “reaganomics” sarebbero diventate la più temibile arma di espansione degli Stati Uniti nel mondo. </p>
<p> We have reduced government regulation, intervention and control. We have opened opportunities for freer competition in transportation, finance, communication, manufacturing and distribution….A worldwide revolution in economic thought and economic policy is under way. </p>
<p> Lo Stato aveva fatto un passo indietro, riducendo il proprio potere di governo e controllo sui mercati, dando libero sfogo all’imprenditoria, e la rivoluzione tecnologica, con la sua dimensione globale, cadeva nel momento giusto e soprattutto sul giusto terreno. </p>
<p> And it is coming just in time, because it coincides with yet another revolution—a revolution in the technological base of the global economy. The combination of microchip computers, advanced telecommunications—and a continuing process of innovation—is not only transforming communication and other aspects of daily life, but is also challenging the very concepts of national sovereignty and the role of government in society. </p>
<p> Dire oggi che la rivoluzione digitale ha cambiato ogni aspetto della nostra vita e che la dimensione globale della rete e una nuova distribuzione del potere sui dati e sulle informazioni hanno intaccato il concetto stesso di sovranità nazionale, modificando il ruolo dei governi e della politica, è una banalità. Non c’è Stato sovrano che non debba in qualche modo confrontarsi con il potere della Silicon Valley e in generale delle tech company. Leggerlo in un manifesto programmatico di politica estera scritto 30 anni fa, quando Google, Facebook o Twitter non erano neanche immaginabili, fa una certa impressione. </p>
<p> La visione di Shultz prosegue con grande lucidità: – gli stati “democratici” – quelli all’epoca al di qua del muro – potranno beneficiare del progresso e di una prorompente crescita economica ad una condizione: che allentino il loro controllo sui mercati evitando di regolamentare o tassare il libero flusso delle informazioni elettroniche; </p>
<p> – nel contempo, gli stati totalitari (in allora comunisti) cadranno inevitabilmente nel dilemma del dittatore: o soffocare le nuove tecnologie e rinunciare alla nuova rivoluzione industriale, oppure aprirsi alla società dell’informazione e vedere inevitabilmente eroso il loro potere. Avranno più timore della rivoluzione digitale che della forza militare dell’occidente. </p>
<p> Totalitarian societies face a dilemma: either they try to stifle these technologies and thereby fall further behind in the new industrial revolution, or lse they permit these technologies and see their totalitarian control inevitably eroded. In fact, they do not have a choice, because they will never be able entirely to block the tide of technological advance. The communist states fear this information revolution perhaps even more than they fear Western military strength. </p>
<p> Nel 1985 (in realtà sin dagli anni ‘60) in America avevano ben chiaro che la rivoluzione digitale sarebbe stata una questione non solo tecnologica, di efficienza e di mercato, ma soprattutto una questione di potere. Avevano chiaro che con internet, disporre e controllare grandi quantità di dati e possedere capacità di calcolo sarebbe diventata un’arma globale in grado di erodere e modificare i centri del potere, economico e statuale. </p>
<p> La scelta di delegare questo potere alle proprie imprese commerciali liberando e sfruttando il loro potenziale grazie all’architettura aperta della rete è stata una scelta politica, lucida e consapevole. E vincente. Non ci si può stupire oggi del ruolo che Facebook, Google ed in generale delle tech company americane esercitano in Europa e non solo. Capire il valore delle tecnologie digitali voleva dire sin dall’origine cogliere se non l’esistenza di un nuovo potere, certamente intuire la profonda mutazione nell’esercizio del potere, tanto economico quanto sociale. I nostri politici temo non l’abbiano capito neanche oggi, mentre starnazzano contro Facebook. </p>
<p> Buona parte del manifesto di Shultz si è realizzata. </p>
<p> L’Europa ha commesso esattamente l’errore preconizzato nell’articolo: negli ultimi trent’anni, per ragioni astrattamente condivisibili, dalla tutela della proprietà intellettuale alla (parziale e inefficace) protezione dei dati personali sino alle politiche fiscali, si è da subito tentato di governare e regolamentare il flusso di dati e contenuti, e nel far ciò si è ottenuto un unico risultato: deprimere e comprimere le imprese europee che operano sul web avvantaggiando le imprese statunitensi. Il risultato è sotto gli occhi di tutti. </p>
<p> La colonizzazione di quel territorio globale che è l’infosfera si è realizzata come pianificato e quella “sfida al concetto stesso di sovranità nazionale ed al ruolo dei governi nella società” preconizzata da Shultz oltre 30 anni fa emerge evidente nello schizofrenico dibattito su fakenews e propaganda, sui giganti del web, su Facebook nel caso Cambridge Analytica ed in generale sul ruolo dei social network e dei BigData. </p>
<p> Dove Shultz ha sbagliato è nell’ottimistica previsione del “dilemma del dittatore”, nella visione di internet come salvifico veicolo di democrazia. </p>
<p> Gli stati autoritari, liberi da vincoli costituzionali, hanno infatti colto meglio e prima di altri le opportunità di propaganda e controllo di massa offerti dalla rete e dalla digitalizzazione, sfruttando efficacemente il potere dei dati per consolidare i loro regimi. Non è un caso se sul tema della disinformazione aleggia sempre, a torto o a ragione, lo spettro di Putin. </p>
<p> Gli stati democratici si stanno organizzando, ma soffrono inevitabilmente di maggiori vincoli. </p>
<p> Il potere conferito dalla rivoluzione digitale, ben chiaro a Shultz, è saldamente nelle mani (rectius, nei server e nelle macchine) delle imprese commerciali (prevalentemente statunitensi) ed è un potere ben superiore a quanto ipotizzabile nel 1985, prima che il web, gli smartphone e l’internet delle cose producessero la capillare digitalizzazione delle nostre vite e la capacità di calcolo raggiungesse l’attuale potenza. </p>
<p> Oggi la stessa delega di potere scientemente conferita dal governo degli Stati Uniti alle proprie imprese vacilla. L’immagine dei rappresentanti di Facebook, Twitter e Google in piedi che giurano davanti alla Commissione del Senato USA nel 2017 per il Russiagate ne è forse la rappresentazione più evidente: anche negli USA qualcosa sta cambiando. </p>
<p> E il fatto che la guerra alle grandi piattaforme sia esplosa, anche in America, sul tema artefatto e strumentale delle fakenews la dice lunga. </p>
<p> Stiamo assistendo da tempo, e in questi giorni con toni parossistici nei confronti di Facebook, ad una guerra di potere che temo abbia poco o nulla a che fare con la difesa dei diritti fondamentali dei cittadini. Gli Stati stanno solo tentando di controllare e sfruttare i medesimi dati abilmente generati e “lavorati” dalle tech company per fini commerciali e di recuperare un divario di potere che loro stessi, più o meno consciamente, hanno generato. </p>
<p> Il caso Cambridge Analytica ha rilevato la porosità di Facebook con le sue interfacce di programmazione, ma è solo un tassello nel “mercato della sorveglianza distribuita” ben spiegato da Carola Frediani. Che ora quel caso diventi il cavallo di battaglia contro le tech company da parte dei vari governi nazionali e dei media tradizionali che improvvisamente si ergono a difensori della privacy dei cittadini non è credibile. Non c’è Stato democratico che negli ultimi anni non abbia richesto una backdoor, una vulnerabilità o un accesso diretto ai server dei propri provider. E non possiamo dimenticare le rivelazioni di Snowden, o le molte battaglie che i “malvagi” provider americani hanno condotto, magari solo per ragioni commerciali eh!, contro la voracità dei governi, dal noto caso Apple vs NSA sino alle meno note battaglie di Microsoft sulle perquisizioni nel cloud. </p>
<p> Noi cittadini/utenti siamo come pesci in barile. Necessariamente trasparenti, desolatamente senza difese nei confronti del nuovo potere dei dati (i nostri), a chiunque appartenga. </p>
<p> Vedo solo ipocrisia nella tempesta di questi giorni e mal tollero le indignate dichiarazioni dei politici sul non-caso Cambridge Analytica, ben conoscendo la bulimia informativa dei governi e delle agenzie statuali. È intollerabile quando il bue dà del cornuto all’asino. </p>
</doc>
<doc url="https://www.ilpost.it/2018/11/13/facebook-francia/" parent_folder="Il Post 18-20" id="file17862009" filename="facebook-francia">
<p> Facebook collaborerà col governo francese </p>
<p> Dal 2019 personale del governo francese affiancherà i moderatori di Facebook, per capire come migliorare il controllo dei messaggi d'odio sul social network </p>
<p> Il governo francese e Facebook hanno annunciato una collaborazione per analizzare e ridurre la diffusione dei messaggi d’odio online, diffusi spesso attraverso il social network. L’accordo è stato reso pubblico dal presidente francese, Emmanuel Macron, e in seguito è stato confermato da Nick Clegg, ex vice primo ministro del Regno Unito e da qualche settimana vicepresidente per gli Affari globali e la comunicazione di Facebook. </p>
<p> Per ora non sono stati forniti molti altri dettagli sulla collaborazione. A partire dal 2019, personale del governo francese sarà affiancato ai moderatori di Facebook, in modo da indagare sui modi in cui l’azienda tratta i casi di molestie e messaggi d’odio diffusi attraverso il suo social network. Il programma dovrebbe durare almeno sei mesi e consentirà al governo di verificare come Facebook tratta casi molto diversi tra loro, dalle discriminazioni di genere e delle minoranze ai messaggi contro specifici gruppi di persone e religioni. </p>
<p> Facebook naturalmente utilizza già strumenti e soluzioni contro i messaggi d’odio, che sono esplicitamente vietati dalle sue condizioni d’uso, ma fatica da sempre a farli funzionare efficacemente. Il CEO della società, Mark Zuckerberg, ha per lungo tempo sostenuto che nuovi sistemi automatici, basati sull’intelligenza artificiale, avrebbero permesso di migliorare le cose, ma in seguito a numerosi fallimenti del sistema, e alle critiche ricevute, ha provveduto nell’ultimo anno ad assumere migliaia di nuovi moderatori per provare a migliorare le cose. </p>
<p> In Francia si discute da tempo di un disegno di legge contro la diffusione delle notizie false sui social network. Se dovesse entrare in vigore, consentirebbe di presentare alla magistratura richieste per la rimozione di determinati contenuti. Leggi e regolamenti simili, già applicati in altri paesi europei non hanno però portato a grandi risultati. </p>
<p> La nuova collaborazione in Francia dovrebbe permettere a Facebook di evitare seri problemi legali nell’immediato futuro, dimostrando di volere migliorare il suo servizio. Facebook è da circa due anni al centro di grandi critiche e polemiche, per avere sottovalutato le interferenze della Russia nelle presidenziali statunitensi del 2016, per non avere tutelato la privacy dei suoi utenti come emerso con il caso Cambridge Analytica e per avere ignorato la diffusione di notizie false e messaggi d’odio in molti paesi del Sudest asiatico, che hanno portato a violenze e all’uccisione di diverse persone. Non è però chiaro come il nuovo progetto con il governo francese possa portare a qualche miglioramento. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/11/07/facebook-ha-ammesso-di-avere-sbagliato-in-myanmar/" parent_folder="Il Post 18-20" id="file17862006" filename="facebook-ha-ammesso-di-avere-sbagliato-in-myanmar">
<p> Facebook ha ammesso di avere sbagliato in Myanmar </p>
<p> Ma la società non si è assunta le responsabilità per le gravi violenze nel paese, spesso indotte da notizie false e campagne d'odio sul social network </p>
<p> Facebook ha ammesso di avere avuto un ruolo nelle campagne d’odio e razziste in Myanmar, soprattutto contro la minoranza dei Rohingya, ma si è sostanzialmente rifiutato di assumersi tutte le responsabilità per le violenze nate in seguito alle notizie false pubblicate attraverso il suo social network. L’ammissione è arrivata in seguito alla pubblicazione di un rapporto indipendente, commissionato dalla stessa azienda, atteso da tempo da numerose organizzazioni internazionali comprese le Nazioni Unite. Facebook negli ultimi mesi aveva ricevuto dure critiche per avere sottovalutato le campagne d’odio condotte in Myanmar tramite il social network, e che in molti casi hanno portato a effetti concreti offline con violenze e uccisioni. </p>
<p> La ricerca sugli effetti di Facebook nel paese è stata condotta dall’organizzazione senza scopo di lucro Business for Social Responsibility (BSR). Il rapporto fa solo qualche generico riferimento ai Rohingya, ma dice che Facebook contribuì a creare un “ambiente favorevole” alla proliferazione di atti in violazione dei diritti umani. Il social network è diventato nel tempo uno strumento “sfruttato da coloro che cercano di diffondere odio e violenza” in Myanmar, per incitare azioni violente e danneggiare la democrazia. </p>
<p> Dallo scorso anno, l’esercito del Myanmar sta conducendo azioni molto dure contro la minoranza musulmana dei Rohingya, in seguito ad alcuni attacchi contro la polizia condotti dai loro militanti. Si stima che siano morte migliaia di persone con oltre 700mila che hanno cercato di sfuggire alla violenze, cercando asilo nel vicino Bangladesh. Molte organizzazioni internazionali hanno accusato l’esercito birmano di violazione dei diritti umani, con presunti casi di uccisioni arbitrarie, stupri e distruzioni di interi villaggi Rohingya. I loro abitanti sono visti come irregolari in Myanmar e subiscono da anni discriminazioni da parte del governo, con campagne contro di loro organizzate per influenzare l’opinione pubblica. </p>
<p> In Myanmar circa 18 milioni di persone utilizzano Facebook: per molti è l’unica fonte di informazione e si sovrappone quasi completamente alla stessa idea di Internet. La società ha attuato politiche di marketing piuttosto aggressive nel paese, come nel resto del Sudest asiatico, stringendo accordi con gli operatori mobili per privilegiare l’accesso al suo sito rispetto al resto del Web. Facebook viene usato per mantenere i rapporti tra amici e membri delle comunità e diffondere informazioni. Per anni sono circolate sul social network false notizie sui Rohingya, campagne d’odio portate avanti da Pagine create appositamente per diffondere disinformazione, senza che Facebook intervenisse in alcun modo per ridurre la loro presenza e censurare i contenuti più violenti. </p>
<p> Già nel 2014 una notizia falsa sullo stupro di una donna buddista da parte di un musulmano portò a manifestazioni, molto violente, nella città di Mandalay, la seconda più grande del paese. Le cose non sono migliorate negli anni seguenti e Facebook ha atteso molto tempo prima di intervenire. Secondo molti osservatori, la riluttanza nell’affrontare il problema sarebbe stata alla base di molte successive violenze in Myanmar. Sono state necessarie le crescenti pressioni da parte delle Nazioni Unite e di organizzazioni umanitarie per indurre Facebook a commissionare l’indagine di BSR, quando ormai la situazione era ormai fuori controllo. </p>
<p> Commentando i risultati del rapporto, il responsabile delle politiche di Facebook, Alex Warofka, ha detto di concordare sul fatto che “avremmo potuto e dovuto fare di più”. Warofka ha poi aggiunto che l’azienda sta investendo pesantemente per “esaminare e gestire gli abusi su Facebook in Myanmar”. Tra le iniziative, la società ha assunto centinaia di persone madrelingua birmane, rispetto alle meno di cinque assunte fino a qualche anno fa, e ha introdotto nuovi strumenti per segnalare e rimuovere più facilmente le notizie false e i contenuti violenti. La società non ha però riconosciuto fino in fondo i propri errori e non ritiene di doversi assumere le colpe per le violenze nel paese, in parte fomentate proprio dai post pubblicati sul suo social network. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/01/12/facebook-modifiche-news-feed-pagine/" parent_folder="Il Post 18-20" id="file17862013" filename="facebook-modifiche-news-feed-pagine">
<p> Facebook ci vuole più felici, dice </p>
<p> E per farlo ha deciso di privilegiare soprattutto i post di amici e familiari, riducendo quelli delle Pagine e dei siti di news: vi sentite già meglio, o preoccupati? </p>
<p> Facebook ha annunciato un nuovo importante cambiamento sulla frequenza e il modo in cui i suoi iscritti vedranno post, video e fotografie nella sezione Notizie (“News Feed”), la più importante del social network. I contenuti condivisi da amici e familiari saranno privilegiati rispetto ai post delle Pagine, un cambiamento che secondo il CEO di Facebook, Mark Zuckerberg, dovrebbe rendere più personale l’esperienza sul social network per ciascuno dei suoi circa 2 miliardi di iscritti. La modifica sarà introdotta in tutto il mondo nel corso delle prossime settimane, nell’ambito dei periodici cambiamenti che l’azienda applica agli algoritmi del suo News Feed, la prima cosa che si vede quando ci si collega a Facebook. </p>
<p> Negli ultimi mesi Facebook aveva già sperimentato, su un numero limitato di utenti, alcuni sistemi alternativi del News Feed separando per esempio i contenuti condivisi dalle Pagine da quelli dei profili, creando una nuova sezione. L’esperimento aveva ricevuto molte critiche, soprattutto da parte degli editori, preoccupati dalla possibilità di finire meno spesso sotto l’attenzione degli iscritti al social network. Il nuovo sistema sembra essere un compromesso tra quell’esperimento e alcune valutazioni successive: i contenuti delle Pagine continueranno a comparire nel News Feed, ma con una frequenza molto più bassa e solo nei casi in cui ricevano molte interazioni (“Mi piace”, commenti, condivisioni) da parte dei loro iscritti. Per questo motivo, gli stessi responsabili di Facebook non escludono che possa esserci un calo nella capacità delle singole pagine di raggiungere i loro iscritti (il cosiddetto “reach”). </p>
<p> Il cambiamento annunciato giovedì è il più importante degli ultimi anni per quanto riguarda il News Feed. Entro poche settimane, inizierà a diminuire la presenza di contenuti virali come video e meme, mentre saranno più presenti le fotografie condivise dai propri amici, post più personali, richieste di aiuto e consigli e cose di questo genere. L’obiettivo di Zuckerberg è fare aumentare sensibilmente le “interazioni significative” tra gli utenti, riducendo quelli che definisce “contenuti passivi”: video e articoli che richiedono solo di essere guardati e letti, senza coinvolgere gli iscritti in una conversazione o portarli a esprimere e confrontare le loro opinioni. </p>
<p> In un lungo post pubblicato su Facebook, Zuckerberg ha spiegato che: «Sentiamo la responsabilità di assicurarci che i nostri servizi non siano solo divertenti da usare, ma che siano anche una cosa buona per il benessere delle persone». Zuckerberg ha citato recenti studi – di cui si è discusso molto a fine 2017 – nei quali si dice che gli utenti che sono attivi sui social network si sentono meglio al termine della loro esperienza online, rispetto a quelli che si limitano a osservare che cosa condividono gli altri. Il cambiamento annunciato ieri sembra volere incentivare le interazioni, ma potrebbe comunque avere effetti negativi sul tempo complessivo trascorso su Facebook dagli utenti. </p>
<p> Molti contenuti virali sono di solito in formato video e contribuiscono quindi a mantenere alto il tempo di permanenza su Facebook. Avendo deciso di renderli meno evidenti e frequenti nel News Feed, il social network prevede una probabile riduzione della durata delle sessioni di ogni utente, ma al tempo stesso confida che il tempo trascorso sia di migliore qualità. Questo approccio potrebbe avere, almeno all’inizio, conseguenze importanti per i ricavi di Facebook (meno tempo sul social network equivale a meno annunci pubblicitari visualizzati), cosa che evidentemente Zuckerberg ha messo in conto almeno per il breve periodo. </p>
<p> Far sentire meglio le persone dopo che hanno usato Facebook non è un obiettivo da poco e non è nemmeno una cosa semplice da misurare. Il social network ha però diversi motivi per provarci, a cominciare dalla necessità di rispondere alle numerose critiche ricevute nell’ultimo anno sul modo in cui ha influenzato milioni di persone e il loro modo di rimanere informate. Facebook è da mesi al centro del grande e sterminato dibattito sulle “fake news”, che si è intrecciato a quello sull’elezione di Donald Trump alla presidenza degli Stati Uniti, al condizionamento di altre elezioni in giro per il mondo e al ruolo della Russia nella diffusione di false informazioni. Riducendo i contenuti delle Pagine e più in generale gli articoli nel News Feed, Facebook confida di ridurre il problema, anche se questo non assicura che i singoli utenti smettano di condividere notizie false che finiranno comunque sotto gli occhi dei loro amici. </p>
<p> L’annuncio dei cambiamenti è arrivato a pochi giorni di distanza dalla prossima udienza per Facebook davanti al Congresso degli Stati Uniti. Insieme a Twitter e YouTube (Google), mercoledì prossimo Facebook dovrà rispondere alle domande sulla diffusione dei contenuti di propaganda ed estremisti online, spiegando che cosa abbia in programma per ridurre il fenomeno. In un anno, Facebook ha cambiato sensibilmente il proprio approccio sul tema: quando gli furono mosse le prime accuse dopo l’elezione di Trump, Zuckerberg rispose minimizzando e sostenendo che Facebook non avesse responsabilità dirette, che andavano invece cercate nei produttori di contenuti. In seguito alle numerose critiche e ad altri elementi emersi, come il fatto che account russi avessero speso migliaia di dollari per promuovere i loro contenuti di propaganda usando proprio gli strumenti promozionali di Facebook, Zuckerberg ha cambiato posizione e ora riconosce almeno in parte le responsabilità della sua azienda nella vicenda. </p>
<p> Il cambiamento al News Feed preoccupa i proprietari delle Pagine, a partire dagli editori, (e i lettori di pagine e giornali via Facebook) che per anni si sono sentiti dire che Facebook sarebbe stato la porta d’ingresso più importante per portare lettori sui loro siti. Da mesi il social network ha ridotto la presenza dei post delle Pagine dei giornali nel News Feed, con conseguenze notevoli soprattutto per le testate che erano più presenti e che facevano molto affidamento su Facebook per far conoscere i loro contenuti. Per stessa ammissione del social network, le nuove modifiche potrebbero ulteriormente peggiorare le cose per alcuni editori, riducendo la loro presenza e la frequenza con cui i loro contenuti sono mostrati nel News Feed. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/02/01/facebook-trimestrale-meno-tempo/" parent_folder="Il Post 18-20" id="file17862004" filename="facebook-trimestrale-meno-tempo">
<p> Facebook continua a fare grandi affari, ma gli utenti trascorrono meno tempo sul social network </p>
<p> Facebook continua a produrre grandi ricavi, anche se il tempo trascorso dagli utenti sul social network è diminuito sensibilmente. Nell’ultimo trimestre la società ha registrato 12,97 miliardi di dollari di ricavi, al di sopra delle previsioni degli analisti che avevano stimato 12,54 miliardi di dollari. La crescita dei ricavi è stata del 47 per cento rispetto al medesimo periodo dell’anno precedente. In media, un utente rende a Facebook circa 9,72 dollari al giorno. Gli utili netti nell’ultimo trimestre sono stati pari a 4,3 miliardi di dollari, un aumento del 20 per cento su base annua. </p>
<p> Facebook conta 2,13 miliardi di iscritti che utilizzano almeno una volta al mese il suo social network, mentre le persone che si collegano almeno una volta al giorno sono 1,40 miliardi. Il tempo che trascorrono su Facebook è però diminuito negli ultimi mesi. Il CEO della società ha spiegato che nel complesso ogni giorno gli utenti trascorrono 50 milioni di ore in meno su Facebook, un cambiamento dovuto soprattutto alle modifiche effettuate alla sezione Notizie (“News Feed”), quella principale dove si vedono i post dei propri amici e delle Pagine. I dati trimestrali fanno riferimento al periodo prima dell’introduzione di ulteriori modifiche delle ultime settimane, tese a rendere meno frequenti e visibili i post delle Pagine, quindi nei prossimi mesi ci potrebbe essere un’ulteriore riduzione del tempo trascorso giornalmente sul social network da ogni utente. </p>
<p> La riduzione del tempo trascorso su Facebook dagli utenti era prevista dalla società e, secondo Zuckerberg, è dovuta in primo luogo ad alcune modifiche negli algoritmi del News Feed studiate per privilegiare video “che incentivano interazioni sociali significative”, rispetto agli altri legati a una fruizione più passiva. L’iniziativa rientra nel tentativo di migliorare la qualità del tempo trascorso sul social network, più che la sua quantità. Non tutti gli analisti sono però convinti che questa sia la strada più saggia, considerato che meno tempo su Facebook si traduce in meno annunci pubblicitari visualizzati e quindi in potenziali meno ricavi per l’azienda. Facebook ha però ricevuto molte critiche negli ultimi mesi sul proprio impatto nella vita di ogni utente e, più estesamente, sul tema delle notizie false e di chi lo utilizza per fare disinformazione: per questo sta cercando di cambiare, partendo dall’esperienza per i singoli utenti. </p>
</doc>
<doc url="https://www.ilpost.it/2019/01/13/fortnite-motivi-successo/" parent_folder="Il Post 18-20" id="file17862032" filename="fortnite-motivi-successo">
<p> Perché Fortnite non passa di moda? </p>
<p> Il videogioco che sta avendo da tempo un successo mondiale non si può più considerare una moda del momento, scrive Forbes </p>
<p> Non serve essere grandi esperti di videogiochi per sapere cos’è Fortnite: anche se non vi è mai capitato di giocarci, basta essere a contatto col mondo dei bambini e degli adolescenti o essere attenti alle tendenze del momento, visto che Fortnite ha avuto un grandissimo successo anche tra i calciatori e in generale tra i giovani adulti. Se invece siete arrivati fino al 2019 non sapendo cosa sia: Fortnite è un videogioco per console, smartphone e computer la cui principale modalità si chiama “battle royale”. Vuol dire che cento giocatori si scontrano su un terreno che si rimpicciolisce sempre di più, finché non ne rimane uno solo. </p>
<p> Non è la prima volta che un videogioco ha un successo così esteso e trasversale. Nel 2016 era stata la volta di Pokémon Go, il gioco a realtà aumentata con cui potevi andare in giro e catturare i Pokémon per strada. Poi, dopo circa un anno, l’interesse si era sgonfiato e il gioco era passato di moda, cosa che invece non sta succedendo a Fortnite, che sta ancora avendo un gran momento. La rivista Forbes ha messo insieme alcuni motivi per cui il gioco sembra non stia passando di moda. </p>
<p> Fortnite è gratis, ma ha un ottimo modello di business </p>
<p> Scaricare il gioco sul proprio smartphone o sulla Playstation non costa nulla all’utente, così come non costa nulla giocare e accedere a tutte le modalità. Su cosa si basano, dunque, i consistenti ricavi di Epic Games, la società che ha sviluppato Fortnite? Sulle cosiddette “microtransazioni”, cioè gli acquisti che è possibile fare all’interno del gioco. Spendendo soldi veri è possibile ottenere una moneta virtuale con cui poi si possono acquistare espansioni e personalizzazioni per il proprio personaggio, esclusivamente estetiche. Forbes dice che questo modello di business non solo è efficace – ha fruttato alla Epic Games 3 miliardi di dollari nel 2018 – ma è anche visto di buon occhio da giocatori ed esperti del settore, poiché la base del gioco rimane gratuita e non è necessario acquistare le personalizzazioni per sbloccare nuovi livelli di gioco. </p>
<p> Il gioco cambia continuamente </p>
<p> Fortnite mantiene alto l’interesse dei propri giocatori diffondendo ogni settimana elementi nuovi che modificano il paesaggio del gioco e aggiungono nuove cose. La mappa dove si muovono i giocatori è una soltanto, ma gli sviluppatori sono attenti a far sì che sia in costante evoluzione, aggiungendo di volta in volta meteoriti che cadono, castelli di ghiaccio, oppure introducendo nuove armi; tutto questo può essere utilizzato dai giocatori sempre gratuitamente, senza dover pagare per scaricare espansioni o pacchetti extra. </p>
<p> Epic Games è attenta alle richieste dei giocatori </p>
<p> Uno dei motivi principali per cui la Epic Games continua ad avere successo con Fortnite è il modo unico con cui comunica con la propria comunità di giocatori. Forbes sottolinea come la casa produttrice sia estremamente attenta ai feedback dei propri utenti, non esitando a ritirare armi o nuove espansioni che non ricevono una buona accoglienza, a volte nel giro di un solo giorno. Per fare un esempio, recentemente Fortnite ha diffuso un’arma chiamata “Infinity Blade” che ha spostato molto gli equilibri del gioco, motivo per cui non è stata accolta positivamente da alcuni giocatori. Anche se gli sviluppatori avevano dedicato all’espansione tempo (e soldi), non si sono fatti problemi a toglierla nel giro di pochi giorni. </p>
<p> Fortnite non è solo un gioco </p>
<p> Non capita spesso che un gioco venga anche etichettato come “fenomeno culturale”, ma Fortnite è uno di quei casi. Le danze che si fanno nel gioco in caso di vittoria sono state riproposte come esultanze da giocatori di calcio molto famosi, mentre la modalità che permette agli utenti di incontrarsi online lo rende qualcosa di più di un semplice gioco, e simile anche a un social network. La popolarità del gioco ha creato anche qualche grana legale: un attore della serie tv Willy, il principe di Bel Air ha contestato a Fortnite di avergli copiato i movimenti di un ballo. </p>
<p> Fortnite non ha dei veri concorrenti, al momento. L’impostazione di base del gioco non è nuova, ma riprende quella di altri giochi simili come Player Unknown’s Battlegrounds, con delle differenze che ne hanno decretato il successo: oltre a quelle elencate finora, anche il fatto che la grafica sia più accattivante – simile a quella di un cartone animato – ha decretato una parte del suo successo, poiché caratterizza il gioco in maniera unica. In questo momento, quindi, nessun gioco simile a Fortnite è nella posizione di poter mettere in discussione il suo successo. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/10/30/foto-feci-intelligenza-artificiale/" parent_folder="Il Post 18-20" id="file17862071" filename="foto-feci-intelligenza-artificiale">
<p> Fotografate la vostra cacca per la scienza </p>
<p> Le immagini finiranno in un grande archivio digitale per insegnare a un'intelligenza artificiale a farne da sola l'analisi visiva, aiutandoci a comprendere meglio le malattie intestinali e non solo </p>
<p> C’è un sito che propone ai suoi utenti di scattare e inviare una foto delle loro feci, per la scienza. È una cosa seria: l’iniziativa si propone di costruire il più grande database mai realizzato di immagini di questo tipo, che sarà poi impiegato per addestrare un’intelligenza artificiale in modo che possa eseguire autonomamente l’analisi visiva delle feci. Osservando forma e colore della cacca si possono infatti ottenere informazioni preziose sulla salute di chi l’ha prodotta, aggiungendo dati importanti per le diagnosi di varie malattie, non solo legate all’apparato digerente. </p>
<p> L’iniziativa è promossa da Seed, un’azienda statunitense che si occupa di studiare il microbioma dell’intestino, cioè l’insieme dei microrganismi e delle loro interazioni con l’ambiente in cui vivono, nella nostra pancia. Il progetto è basato su un sistema di intelligenza artificiale (AI) messo a punto dal Massachusetts Institute of Technology, per l’analisi delle immagini e il riconoscimento di particolari anomalie. Negli ultimi anni, le potenzialità delle AI sono state esplorate in diversi ambiti della medicina, per esempio per analizzare autonomamente le immagini delle risonanze magnetiche, con livelli di precisione che spesso hanno superato quelli dei radiologi. </p>
<p> Chi vuole partecipare può visitare il sito seed.com/poop (solo da smartphone) e seguire le istruzioni. C’è un modulo molto essenziale da compilare con due dati: il proprio indirizzo email e il momento del giorno in cui solitamente si va in bagno per gli affari più consistenti. Nel passaggio successivo, viene chiesto di scattare una fotografia della propria cacca e infine di inviarla. C’è anche un’opzione per ricevere un promemoria, nel caso in cui si stia visitando il sito in un momento poco produttivo. </p>
<p> Le immagini sono raccolte da Seed e trattate in modo da essere completamente separate dall’indirizzo email indicato nel modulo, per tutelare la privacy degli utenti. Ciò che del resto interessa per l’iniziativa sono le foto delle feci, più che i dati di chi le ha prodotte. </p>
<p> Seed ha messo insieme un gruppo di sette gastroenterologi, che si occuperà di una prima catalogazione delle fotografie, seguendo la Scala delle feci di Bristol, tra le più usate per classificare le feci umane in base alla loro forma, alla consistenza e al colore. </p>
<p> La scala identifica sette tipi diversi di feci, che possono essere prodotte (se state leggendo in pausa pranzo, beh ecco, avvisati ?‍♂️): </p>
<p> Tipo 1 Grumi duri e separati tra loro, con forma di noci o nocciole (difficili da espellere). </p>
<p> Tipo 2 Grumi uniti tra loro, con l’aspetto di una salsiccia. </p>
<p> Tipo 3 A forma di salame, con eventuali crepe in superficie. </p>
<p> Tipo 4 A forma di salsiccia o serpente, liscia e morbida; espulse con facilità, lasciano la sensazione di completo svuotamento intestinale. </p>
<p> Tipo 5 Frammenti morbidi e separati, con margini ben definiti (facile da evacuare). </p>
<p> Tipo 6 Pezzi flocculari o informi, con bordi irregolari; feci pastose e frastagliate. </p>
<p> Tipo 7 Acquosa e liquida, senza parti solide. </p>
<p> I primi due tipi sono solitamente associati a stati di stitichezza più o meno gravi, di solito dovuti a una permanenza prolungata delle feci nell’intestino e alla difficoltà di espellerle. Il tipo 4 sono le feci ideali e più soddisfacenti, diciamo, mentre i tipi 6 e 7 indicano problemi alla flora intestinale. </p>
<p> Da una fotografia delle feci si può risalire abbastanza facilmente al tipo a cui appartengono, mentre altre valutazioni possono essere fatte sul colore. I gastroenterologi forniranno le loro analisi agli algoritmi, che potendo contare su migliaia di immagini di esempio potranno imparare a compiere autonomamente il lavoro di catalogazione. </p>
<p> Come ha spiegato David Hachuel, che collabora al progetto con la sua startup Auggi, a oggi non esistono archivi digitali sufficientemente estesi con fotografie di feci umane. In una prima fase, gli sviluppatori avevano usato il pongo per creare diversi modelli di cacca finta, che rientrassero nelle descrizioni della scala Bristol. L’approccio richiedeva però troppo tempo e non stava portando a molti progressi. Hachuel e colleghi hanno allora iniziato a consultare forum e sezioni di Reddit dove si parla di feci e dove gli utenti condividono le fotografie dei loro depositi, per scambiarsi informazioni e valutare la loro salute. Il numero di immagini non era comunque sufficiente e dall’esigenza di averne di più e di migliore qualità è nata l’iniziativa online aperta a tutti. </p>
<p> Una volta completato, il nuovo sistema automatico di analisi potrebbe offrire dati importanti per comprendere meglio le malattie che interessano l’intestino, alcune delle quali sono croniche e possono incidere sulla qualità della vita. L’intestino ha un ruolo essenziale nei processi per assimilare le sostanze nutritive e per numerose altre funzioni del nostro organismo, comprese quelle legate al metabolismo e al sistema immunitario. In futuro, l’archivio delle feci sarà messo a disposizione della comunità scientifica per scopi di ricerca. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/10/28/google-algoritmo-bert-linguaggio-naturale/" parent_folder="Il Post 18-20" id="file17862065" filename="google-algoritmo-bert-linguaggio-naturale">
<p> Il più grande cambiamento all’algoritmo di Google degli ultimi tempi </p>
<p> Dite ciao a BERT, il nuovo sistema che capirà meglio le frasi che scriviamo per cercare le cose online </p>
<p> Google ha annunciato l’introduzione di BERT, un’importante modifica agli algoritmi del suo motore di ricerca, per comprendere meglio il significato delle richieste che scriviamo quando cerchiamo qualcosa online. Il cambiamento potrà influire su circa il 10 per cento delle pagine dei risultati, con modifiche significative all’ordine dei link mostrati. Google dice che con il nuovo sistema potrà offrire un servizio migliore, soprattutto quando vengono utilizzate intere frasi come chiavi di ricerca, rendendo più naturale la formulazione delle richieste sul suo motore di ricerca. </p>
<p> BERT è l’abbreviazione di Bidirectional Encoder Representations from Transformers, un sistema per l’elaborazione del linguaggio naturale (NLP) per trattare automaticamente le informazioni scritte (e parlate) in una lingua naturale, cioè nel modo in cui parliamo comunemente tra di noi. Il sistema funziona tramite una rete neurale artificiale, un modello al computer che imita il più possibile il funzionamento dei neuroni – le cellule del cervello – e il modo in cui comunicano e collaborano tra loro. </p>
<p> La nuova soluzione è basata sui numerosi progressi raggiunti negli ultimi anni da Google nel campo delle intelligenze artificiali. I suoi ricercatori hanno sviluppato alcuni processi informatici che gestiscono le parole in una frase mettendole in relazione tra loro, invece di gestirle singolarmente come avveniva finora. I modelli basati su BERT hanno la capacità di prendere in considerazione l’intero contesto in cui è stata utilizzata una parola, ricostruendolo e analizzando le altre parole presenti nella frase. Questo meccanismo porta a un’interpretazione più accurata del senso della frase e di conseguenza migliora la qualità della risposta, data dai link nella pagina dei risultati del motore di ricerca. </p>
<p> Addestrare l’intelligenza artificiale dietro BERT ha richiesto tempo e numerose sessioni. Semplificando, i ricercatori hanno selezionato migliaia di frasi di senso compiuto scritte in inglese, e da ciascuna hanno eliminato a caso il 15 per cento delle parole. Poi hanno chiesto a BERT di intervenire e di provare a ricostruire le frasi, ritrovando i pezzi mancanti. Attraverso milioni di simulazioni, il sistema “ha imparato” a comprendere come funziona il contesto nelle frasi, e ad applicare le giuste soluzioni per dare nuovamente senso compiuto alle frasi mutilate dai ricercatori. </p>
<p> Google dice che la novità rende più pratica e semplice la ricerca delle cose online, perché BERT è più accurato nel mettere in relazione tra loro le parole. Col sistema precedente, una richiesta come “2019 viaggiatore brasiliano verso gli Stati Uniti ha bisogno del visto” sarebbe stata interpretata in modo piuttosto grezzo: l’algoritmo avrebbe analizzato le singole parole, deciso quali fossero più rilevanti e sulla base di queste avrebbe fornito i risultati. Nel farlo, il termine “verso” sarebbe stato sottovalutato, portando a risposte diverse dalla richiesta e che avrebbero compreso i siti che spiegano ai cittadini statunitensi se sia o meno necessario un visto per il Brasile. </p>
<p> (Google) </p>
<p> BERT non tratta le parole indistintamente, ma le mette in relazione, ed è quindi in grado di comprendere che “verso” è importante e indica una specifica richiesta da un posto a un altro e non viceversa. Quella che per un algoritmo è solitamente una sfumatura trascurabile assume un significato molto più importante, paragonabile a ciò che facciamo noi stessi quando leggiamo o sentiamo in una frase quel termine. </p>
<p> Un altro esempio proposto da Google riguarda la richiesta: “Puoi ritirare un medicinale per qualcun altro in farmacia”. Il vecchio sistema avrebbe fornito risultati generici su come si ritirano i farmaci con prescrizione, mentre quello nuovo basato su BERT riesce a comprendere l’importanza di “qualcun altro” nella frase, e di conseguenza fornisce i risultati su come si debba fare per ritirare il medicinale vendibile solo con ricetta per conto di un’altra persona. </p>
<p> (Google) </p>
<p> Google stima che la nuova modifica avrà un impatto sul 10 per cento circa delle risposte fornite dal suo motore di ricerca, un cambiamento enorme e tra i più rilevanti nella sua storia, che influirà sul nostro modo di trovare le risposte. Il sistema potrà inoltre rilevarsi utile per Assistente Google, l’assistente vocale che fornisce direttamente informazioni tramite Android o i dispositivi “intelligenti” per la casa. </p>
<p> BERT per ora funziona in inglese ed è entrato in servizio solamente negli Stati Uniti, ma Google confida di estenderlo in molti altri paesi nel corso dei prossimi mesi. Uno dei vantaggi del riconoscimento del linguaggio naturale tramite le reti neurali è che i sistemi si adattano facilmente ad altre lingue, senza richiedere cambiamenti significativi dei loro algoritmi. </p>
<p> Come avviene sempre in questi casi, Google non ha fornito molte altre informazioni sulle modifiche ai sistemi che fanno funzionare il suo motore di ricerca. La complessa serie di algoritmi che interpretano e gestiscono la gerarchia dei link nelle pagine dei risultati è segreta, un po’ come la ricetta completa della Coca-Cola. In questo modo Google ritiene che sia più difficile che alcuni gestori di siti si avvantaggino sui concorrenti, cercando di prevalere senza offrire contenuti di qualità (chi arriva più in alto nella pagina dei risultati ha maggiore visibilità e più possibilità di generare traffico). </p>
<p> Google modifica periodicamente i propri algoritmi, inserendo correzioni e aggiustamenti che non sempre vengono annunciati e talvolta passano inosservati. La società ha però spiegato che in questo caso la novità è più significativa di altre e che può essere considerata una delle più grandi da quando esiste. Google è il motore di ricerca più usato al mondo, con una quota di mercato intorno al 92,6 per cento: ogni giorno gestisce 5,4 miliardi di ricerche sul Web. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/05/15/google-project-maven-pentagono-intelligenza-artificiale/" parent_folder="Il Post 18-20" id="file17862062" filename="google-project-maven-pentagono-intelligenza-artificiale">
<p> I dipendenti di Google contro un contratto col Pentagono </p>
<p> In 10 si sono dimessi e altri quattromila hanno firmato una petizione per chiedere la chiusura di un accordo per fornire sistemi di intelligenza artificiale all'esercito </p>
<p> Una decina di impiegati di Google ha dato le dimissioni per protestare contro la fornitura di sistemi di intelligenza artificiale all’esercito statunitense, allo scopo di accelerare i processi di analisi e riconoscimento delle fotografie e riprese aeree realizzate dai droni. Le dimissioni riguardano impiegati statunitensi e arrivano a mesi di distanza dalle prime notizie sulla discussa collaborazione in corso tra Google e il Pentagono, chiamata “Project Maven”. La società per ora non ha diffuso commenti sulla vicenda, che è stata ampiamente raccontata dal sito di informazione tecnologica Gizmodo sulla base delle testimonianze di diversi dipendenti di Google e di alcuni documenti interni. </p>
<p> Le persone che hanno deciso di dimettersi hanno spiegato a Gizmodo di non avere ricevuto risposte convincenti dai dirigenti di Google, che sembrano essere meno disposti di un tempo a dare retta ai loro dipendenti. Per anni la società ha incentivato un confronto aperto e schietto al suo interno, invitando gli impiegati a commentare il lavoro svolto e i prodotti, sia nel caso dei servizi per i singoli utenti sia per quelli destinati alle grandi organizzazioni. Diversi dipendenti hanno detto di essere rimasti delusi dalla scarsa considerazione ricevuta dopo le loro segnalazioni. </p>
<p> Almeno 4mila dipendenti di Google hanno firmato una petizione interna contro Project Maven, nella quale chiedono all’azienda di chiudere al più presto il progetto e di rivedere le politiche aziendali in modo da non impegnarsi in future collaborazioni con i militari. Le notizie su Project Maven erano iniziate a circolare alla fine di febbraio, portando Google a promettere in breve tempo la pubblicazione di un documento sull’utilizzo dei suoi sistemi di intelligenza artificiale, nel quale indicare limiti e condizioni d’uso. A distanza di più di due mesi, scrive Gizmodo, del documento non c’è ancora traccia. </p>
<p> Google sostiene che il suo coinvolgimento in Project Maven sia legato all’utilizzo di software open-source liberamente accessibile, che quindi il Pentagono potrebbe utilizzare anche senza l’assistenza tecnica che la società offre a pagamento. I sistemi di intelligenza artificiale di Google non sono utilizzati direttamente per organizzare le missioni dei droni, ma il fatto che siano impiegati per mappare aree geografiche e distinguere obiettivi secondo alcuni dipendenti è un motivo sufficiente per chiedere la chiusura della collaborazione. </p>
<p> La vicenda di Project Maven apre interrogativi più grandi che vanno oltre il caso specifico e coinvolgono più in generale le soluzioni di intelligenza artificiale, sempre più potenti e diffuse. Più di 90 esperti e studiosi di etica, scienze informatiche e intelligenza artificiale hanno sottoscritto una lettera aperta con la quale chiedono a Google di interrompere la collaborazione con il Pentagono. Nella lettera viene citata la necessità di lavorare a trattati internazionali che vietino l’uso di sistemi automatici per l’impiego di armi. Secondo i firmatari, la collaborazione di Google e di altre grandi aziende come Amazon e IBM nel settore militare potrebbe accelerare lo sviluppo di armi completamente autonome, rendendo sempre più difficile il loro controllo. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/12/09/governo-cinese-computer-stranieri/" parent_folder="Il Post 18-20" id="file17862078" filename="governo-cinese-computer-stranieri">
<p> Il governo cinese smetterà di usare computer e software stranieri </p>
<p> Entro il 2022 tutti gli uffici governativi dovranno convertirsi a prodotti interamente cinesi, ma non sarà facile </p>
<p> Nei prossimi tre anni il governo cinese smetterà di usare computer e software stranieri. Lo ha ordinato una direttiva emessa nei mesi scorsi dal Partito Comunista, l’unico ammesso in Cina, e di cui si ha avuto notizia solo negli ultimi giorni grazie ad alcuni articoli apparsi su giornali occidentali come il Financial Times e l’agenzia di stampa Bloomberg. Fra le altre cose, la decisione sarà un bel problema per le molte aziende occidentali di tecnologia che fanno affari in Cina, anche se al momento il danno è difficile da quantificare. </p>
<p> Secondo le informazioni raccolte dal Financial Times la sostituzione sarà completata entro il 2022: il 30 per cento dei computer e dei software stranieri verranno sostituiti nel 2020, il 50 per cento nel 2021 e il restante 20 per cento nel 2022. È la prima volta che il governo cinese prende una decisione del genere nel campo della tecnologia, anche se Bloomberg ha fatto notare che già nel 2014 il governo di Xi Jinping intendeva abbandonare gran parte della tecnologia straniera utilizzata dalle banche, dall’esercito, dalle agenzie governative e dalle aziende pubbliche. </p>
<p> La misura presa negli scorsi mesi è un successivo passo in avanti, che si può leggere sia come una ritorsione per la decisione del presidente statunitense Donald Trump di impedire a Huawei, una potente azienda di telecomunicazioni cinese al centro da mesi al centro di un delicato caso internazionale, di fare affari negli Stati Uniti (anche se l’applicazione del divieto è stata rinviata più volte); sia come parte del piano di Xi Jinping di rendere indipendente la Cina dal punto di vista tecnologico, uno dei settori su cui era rimasta più indietro fino a vent’anni fa. </p>
<p> Secondo i calcoli della banca d’investimento cinese China Securities, il governo dovrà sostituire fra i 20 e i 30 milioni di computer nei prossimi tre anni. Al momento non è chiaro quanti computer fabbricati all’estero vengano usati dagli uffici governativi cinesi. Secondo alcuni analisti consultati dal Financial Times, già oggi molti uffici tendono a utilizzare dispositivi Lenovo, specialmente dopo che una quindicina di anni fa aveva comprato la divisione che produce computer fissi di IBM (anche se alcuni componenti dei prodotti Lenovo sono tuttora prodotte all’estero, come i processori Intel e gli hard disk di Samsung). </p>
<p> Sarà invece più complesso sostituire i software stranieri a causa dell’assenza di valide alternative cinesi: ancora oggi la maggior parte degli sviluppatori cinesi progetta software compatibili con i due sistemi operativi più diffusi nel mondo, Windows di Microsoft e macOS di Apple, entrambi statunitensi. I sistemi operativi cinesi come Kylin, da alcuni anni basato sulla tecnologia open source di Linux, al momento sono molto meno frequentati. </p>
<p> Brock Silvers, un analista della società di investimenti Adamas Asset Management contattato da Bloomberg, ha spiegato che società che realizzano profitti su grandi numeri come Microsoft «sono indubbiamente preoccupate» perché il loro giro d’affari in Cina – da 135 miliardi di euro all’anno, solo per le società americane – potrebbe ridursi sensibilmente. Tuttavia buona parte delle entrate sono generate dal settore privato, e ancora non è chiaro quanto potrebbe essere influenzato dalle nuove misure. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/08/03/graham-ivan-clark-twitter/" parent_folder="Il Post 18-20" id="file17862044" filename="graham-ivan-clark-twitter">
<p> Il 17enne che ha hackerato Twitter </p>
<p> Chi è Graham Ivan Clark, arrestato venerdì scorso per l'enorme truffa organizzata a metà luglio </p>
<p> Capire chi sia dietro ai grandi attacchi informatici non è sempre facile, e richiede a volte mesi o anni di lavoro. Il caso della grande truffa informatica che il 15 luglio ha coinvolto alcuni degli account Twitter più seguiti del mondo sembra però essere stato risolto in poco più di 15 giorni, con l’arresto venerdì scorso di Graham Ivan Clark: un 17enne che si manteneva da alcuni anni con truffe online, accumulando una piccola fortuna. Parlando con chi lo aveva conosciuto e scavando tra le tracce della sua vita online, il New York Times ha provato a raccontare chi sia Clark e come da solo e senza particolari abilità informatiche sia riuscito a violare una delle più famose piattaforme online, mostrandone la grande fragilità. </p>
<p> La truffa su Twitter era cominciata quando in Italia era la notte tra il 15 e il 16 luglio. Quando poche ore dopo era stata bloccata dagli esperti di sicurezza informatica del social network, aveva già fruttato ai suoi organizzatori circa 120.000 dollari. Decine di account tra i più seguiti al mondo – quelli di Barack Obama, Elon Musk, Jeff Bezos e Bill Gates, per esempio – avevano pubblicato messaggi che invitavano gli utenti a versare soldi su un conto, promettendo che quei soldi sarebbero stati donati in beneficenza e che chi li avesse inviati ne avrebbe ricevuti in cambio il doppio. </p>
<p> Quegli account, è stato poi ricostruito, erano finiti sotto il controllo dei truffatori: non attraverso la sottrazione delle loro password bensì attraverso i sistemi di controllo di Twitter. Se invece dei soldi i truffatori avessero voluto ottenere altro avrebbero probabilmente potuto causare danni molto maggiori; tuttavia dietro l’attacco non c’era – come accaduto nel recente passato – un gruppo di sofisticati hacker sostenuti dalla Russia, dalla Cina o dalla Corea del Nord: bensì un gruppo di adolescenti che almeno inizialmente sembrava solo interessato a prendere il controllo di account Twitter con nomi particolarmente ambiti. </p>
<p> Secondo le autorità federali statunitensi, il leader del gruppo era Clark, un hacker non particolarmente abile o famoso e che negli anni si era fatto notare principalmente per aver rubato piccole somme con truffe che si sviluppavano intorno ad alcuni videogiochi molto popolari tra gli adolescenti, come Minecraft e Fortnite. Il New York Times ha ricostruito alcune di queste piccole truffe, in cui Clark fingeva di voler vendere ad altri giocatori degli accessori per i loro personaggi per poi scomparire poco dopo aver ricevuto i soldi. Si parla di cifre spesso molto basse, 50 o 100 dollari, ma Clark era poi entrato in un giro di hacker più abili, passando a truffe più sofisticate, tra cui quelle note come “SIM swapping”. </p>
<p> Se gli hacker riescono a prendere il controllo della SIM del telefono di qualcuno – clonandola, di fatto, e ricevendo quindi su una SIM in loro possesso i messaggi e le chiamate indirizzate a quel numero – possono usarla come sistema per accedere ai profili online associati a quella SIM, attraverso le funzioni per resettare le password. Clark aveva usato questo sistema per ottenere il controllo di account sui social network con nomi interessanti, in modo da poterli poi rivendere per centinaia o migliaia di dollari o per chiedere un riscatto. In almeno un caso, sembra che nel 2019 Clark fosse riuscito a prendere il controllo della SIM di un investitore di Seattle, prelevando dal suo conto 164 Bitcoin – la più popolare tra le criptovalute – per un valore di quasi 900.000 dollari. Parte dei soldi erano poi stati recuperati dalle autorità e restituiti, ma secondo il New York Times Clark non era stato arrestato e incriminato perché era minorenne. </p>
<p> Sembra che Clark si fosse molto spaventato quando nel 2019 le autorità erano arrivate a lui per la faccenda dei Bitcoin rubati, e che questo gli avesse fatto riconsiderare la possibilità di dedicarsi ad attività legali. Poco dopo, però, aveva cominciato a progettare la grande truffa su Twitter del 15 luglio scorso. </p>
<p> Violare i sistemi di sicurezza di una piattaforma come Twitter, tra le più usate al mondo, non è una cosa facile e può richiedere grande abilità informatica. Clark, come ha confermato Twitter stessa, è riuscito a farlo in modo piuttosto semplice. Con l’invio di messaggi contraffatti ad alcuni dipendenti di Twitter (il cosiddetto phishing), Clark era riuscito ad ottenere dati sufficienti per entrare nei sistemi della società e, da lì, arrivare alle persone che avevano le credenziali necessarie per accedere al sistema da cui si possono controllare le impostazioni degli account. Twitter ha detto che per farlo Clark ha «ingannato alcuni dipendenti e sfruttato debolezze umane». Il New York Times ha scritto che Clark era riuscito ad accedere a una chat interna dei dipendenti di Twitter e da lì aveva ottenuto le credenziali che gli occorrevano. </p>
<p> Inizialmente la truffa avrebbe dovuto essere in qualche modo simile a quelle condotte con lo “SIM swapping”. A un gruppo di quattro altre persone – altri hacker adolescenti di non particolare valore – Clark aveva spiegato il suo piano per prendere il controllo di account Twitter per poi rivenderli. I suoi complici, per la maggior parte, si erano occupati di questo aspetto del piano: trovare persone interessate a particolari account e organizzare le trattative con loro. Non si parlava di account di persone popolari, ma di account marginali, ma con nomi che a qualcuno sarebbero potuti interessare. </p>
<p> Il 15 luglio, dopo aver inizialmente partecipato alla vendita di alcuni account come stabilito con i suoi complici, Clark aveva però cominciato a pubblicare i messaggi che chiedevano di versare Bitcoin su un conto a lui collegato, riuscendo a ingannare moltissime persone e raccogliendo in poche ore decine di migliaia di dollari. Tra i 45 account che Clark aveva violato c’erano anche quelli del candidato del Partito Democratico alla presidenza degli Stati Uniti, Joe Biden, quelli di celebrità come Kim Kardashian e Kanye West, e quelli di società come Apple e Uber. </p>
<p> Sembra che di questa parte del piano i suoi complici sapessero poco o niente. Loro stessi, il 17 luglio, si sono messi in contatto con il New York Times per spiegare anonimamente come erano andate le cose e provare a prendere le distanze da quella che in poche ore era diventata una delle principali notizie sui giornali di mezzo mondo. </p>
<p> Che la truffa non fosse stato il lavoro di un gruppo di hacker particolarmente abili era comunque sembrato chiaro quasi da subito alla maggior parte degli esperti di informatica, stupiti anzi che gli hacker si fossero limitati a chiedere soldi senza fare danni più gravi. Clark e i suoi complici, inoltre, avevano commesso una serie di grosse leggerezze che hanno permesso alle autorità di ricostruire con facilità le loro identità digitali e reali. In una settimana gli investigatori federali erano arrivati a casa dei primi complici di Clark, che è stato arrestato il 31 luglio nell’appartamento dove viveva a Tampa, in Florida. </p>
<p> Clark – che era cresciuto a Tampa con la sorella e la madre – viveva da solo e aveva accumulato circa 3 milioni di dollari in Bitcoin. A scuola, ha raccontato chi lo aveva conosciuto, era svogliato e non aveva molti amici; i vicini di casa lo hanno descritto come un tipo solitario, che usciva e rientrava in casa a orari strani e irregolari, guidando una BMW bianca. Contro di lui sono stati formulati 30 capi di imputazione ed è stata stabilità una cauzione di 725.000 dollari: sei volte quello che è accusato di aver ottenuto tramite la truffa di metà aprile. Con accuse meno gravi sono stati arrestati anche i suoi complici. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/10/28/immuni-notifica/" parent_folder="Il Post 18-20" id="file17862073" filename="immuni-notifica">
<p> Immuni non sta funzionando, ma potrebbe </p>
<p> I problemi riguardano solo in parte l'app, e coinvolgono molto tutto quello che sta fuori: ma c'è qualche buona notizia </p>
<p> Immuni, l’applicazione di contact tracing voluta dal governo, fino a questo momento ha contribuito poco ai tentativi di contenere la seconda ondata di coronavirus che ha interessato l’Italia. Se si guardano i numeri pubblicati sul sito ufficiale dell’app, aggiornati al 25 ottobre, si nota che nonostante i 9,3 milioni di download Immuni ha inviato soltanto 36.200 notifiche di esposizione a rischio con un positivo. Inoltre, sono soltanto 1.530 le persone positive al coronavirus che hanno usato l’app per avvertire i loro contatti stretti, generando così le 36.200 notifiche di cui sopra. I numeri sono in forte aumento: nell’ultima settimana, le notifiche inviate sono state circa 14 mila. Ma dato che i nuovi positivi in Italia ormai sono più di 20 mila al giorno, e che i contatti di ciascun positivo sono in media almeno 10 (ma spesso molti di più), il risultato finale è insufficiente. </p>
<p> Prendersela con Immuni è in un certo senso ingeneroso, perché poche delle misure per contenere la seconda ondata hanno funzionato come ci si sarebbe aspettati, e questo vale sia per l’Italia sia per l’Europa. Ma il successo o l’insuccesso di Immuni è particolarmente importante perché il contact tracing in Italia sta fallendo, e avere strumenti tecnologici per aiutare i tracer in difficoltà sarebbe fondamentale. </p>
<p> Abbiamo messo insieme un po’ delle cose che non funzionano, e un po’ delle cose che potrebbero funzionare meglio, per capire se Immuni possa essere in grado di dare una mano durante la seconda ondata oppure se, come adesso, avrà una parte piccola e poco rilevante nelle politiche di contenimento dell’epidemia. </p>
<p> Le cose da sapere sul coronavirus </p>
<p> La newsletter del Post sul coronavirus ti aggiorna sulle ultime notizie: è gratis e arriva due volte alla settimana. Per riceverla scrivi qui il tuo indirizzo mail e premi il bottone sotto. </p>
<p> I problemi tecnici Immuni funziona? Chi scarica la app per la prima volta potrebbe chiederselo. Dopo l’installazione, infatti, Immuni non si fa più sentire: è come se non esistesse. Sugli iPhone e su alcuni modelli Android, ma non tutti, invia una notifica periodica a chi non ha avuto esposizioni a rischio per ricordare che va tutto bene. Su molti smartphone però rimane completamente inerte. L’idea è che l’app agisca in background, senza disturbare, e che invii la notifica di un’esposizione a rischio soltanto nel momento giusto. </p>
<p> In realtà ci sono stati problemi che in alcuni casi hanno rallentato il lavoro di notifica delle esposizioni: a settembre Repubblica ha dato conto di un malfunzionamento che rendeva inefficace l’app sui telefoni Android, e che è stato risolto. Più di recente, invece, molti utenti iPhone si sono accorti aprendo l’app che Immuni aveva rilevato un contatto a rischio, ma non aveva inviato loro la notifica. Questo problema sembra dipendere dall’ultimo sistema operativo di Apple, iOS 14, e per ora non è stato risolto, anche se ci sono modi per aggirarlo. Mentre sulla versione Android dell’app è scritto esplicitamente «Apri Immuni una volta al giorno per verificarne lo stato», questo consiglio non è presente su iOS. Eppure è meglio farlo: Immuni potrebbe aver rilevato il vostro contatto con un positivo ma non avervelo notificato. Bisogna entrare nell’app e vedere se c’è un avviso o no. </p>
<p> Questo non significa che Immuni sia un’app fatta tecnicamente male, anzi. Il codice di Immuni è open source, quindi è consultabile liberamente, e diverse persone esperte di tecnologia e sviluppo di applicazioni per smartphone hanno confermato che Immuni è scritta in maniera eccellente: Bending Spoons, la società che se n’è occupata, è molto efficiente nel suo campo. </p>
<p> Ma Immuni è un’app che ha la vita più difficile di altre, non soltanto perché deve funzionare bene su tutti gli smartphone d’Italia sui quali è possibile installarla, ma anche perché si deve integrare con i protocolli di notifica delle esposizioni di Apple e Google: questo significa che spesso i problemi non dipendono dal suo codice, ma dai protocolli o dall’integrazione tra codice e protocolli. In generale, quando c’è un problema su Android bisogna passare da Google e quando c’è un problema su iPhone bisogna passare da Apple. Persone della pubblica amministrazione che si sono occupate della realizzazione del progetto Immuni hanno detto che di solito Google è più reattivo di Apple nella risoluzione dei problemi. </p>
<p> La confusione sulla notifica Cosa fare quando ricevo una notifica di Immuni? In teoria è semplice, lo dice la app: bisogna contattare il proprio medico di medicina generale e seguire le sue istruzioni. Sarà il medico, poi, a contattare l’ASL competente. Il fatto è che ciò che decide il medico può variare enormemente, e nessuno sa davvero cosa lo aspetta quando, dopo aver ricevuto una notifica da Immuni, decide di segnalarla. </p>
<p> Il problema principale è che Immuni identifica un «contatto a rischio», ma il sistema tecnologico su cui si basa consente di avere pochissime informazioni su questo contatto: la data in cui è avvenuto, oltre che la certezza che gli smartphone delle due persone fossero a meno di due metri l’uno dall’altro per almeno 15 minuti. Alcune persone possono ricordare che quel giorno erano al ristorante, e immaginare che il contatto a rischio fosse un commensale o un vicino di tavolo, ma per altre ricostruire come fosse avvenuto il contatto può essere impossibile, e questo significa che i medici si trovano a prendere decisioni difficili con pochissime informazioni a disposizione. </p>
<p> Sul tema, le autorità sanitarie sono molto ambigue. La circolare del ministero della Salute del 29 maggio, che definisce i parametri per il contact tracing e per Immuni, dice che quelli rilevati da Immuni sono «contatti stretti»: ma al tempo stesso dice che ai medici e ai pediatri di libera scelta spetta una «valutazione dell’effettiva esposizione al rischio del soggetto». La definizione di «contatto stretto» è importante: se sei contatto stretto asintomatico di un positivo le linee guida del ministero non lasciano margini di discrezionalità ai medici, e impongono una quarantena dai 10 ai 14 giorni, a seconda della possibilità o meno di fare un tampone. Essere riconosciuti come «contatto stretto» significa inoltre essere presi in carico dall’ASL regionale, avere diritto al certificato di malattia e a fare un tampone. Insomma: i contatti stretti sono una categoria centrale in tutto il sistema di tracciamento, e purtroppo non è ancora chiaro quale ruolo abbia Immuni. </p>
<p> Il Post ha chiesto direttamente al ministero della Salute come debba essere valutata una notifica di Immuni, e la risposta è stata che la notifica è un contatto stretto, e «bisogna fare la quarantena». </p>
<p> Questa, almeno in teoria, vale come ultima parola, perché le decisioni sui protocolli della quarantena spettano al ministero. In realtà ciascuno continua a interpretare il valore della notifica a modo suo. Il Post ha parlato anche con rappresentanti del ministro dell’Innovazione, che non ha competenza sulle quarantene ma ha gestito lo sviluppo dell’app Immuni e i suoi criteri di funzionamento, e l’interpretazione cambia: quello rilevato da Immuni è sì un «contatto stretto», ma poi la decisione sull’imporre o meno la quarantena spetta al medico. </p>
<p> Anche le ASL regionali interpretano il valore della notifica in maniera varia: in Lombardia l’ATS ha comunicato ai medici che chiunque riceva la notifica deve fare un periodo di quarantena di 14 giorni, da cui si può uscire – così dicono le linee guida inviate ai medici – soltanto con un tampone negativo. Il Veneto ha interpretato le disposizioni ministeriali in maniera restrittiva, ma si è ribellato: la motivazione pubblica per cui la Regione non ha utilizzato Immuni fino a pochi giorni fa era che il governo locale non era d’accordo nel considerare le notifiche come contatti stretti (ci torniamo). In Emilia-Romagna, invece, l’interpretazione è molto più lasca: la AUSL di Bologna, con una pagina web pubblicata soltanto pochi giorni fa, fornisce a chi ha ricevuto una notifica da Immuni la possibilità di fare il tampone prenotandolo autonomamente e, in attesa dell’esito del test, consiglia di «evitare il più possibile i contatti con altre persone», senza parlare di quarantena. </p>
<p> E poi ci sono i medici di base, che con le poche informazioni a loro disposizione prendono decisioni enormemente varie. Non ci sono dati esaustivi, ma a livello aneddotico si può dire che a volte i medici impongono ai pazienti la quarantena, a volte prenotano per loro un tampone, nelle Regioni in cui possono farlo, a volte trovano misure di mezzo, come consigliare di stare a casa soltanto qualche giorno, e a volte dicono al paziente di ignorare la notifica di Immuni. Parte di questa forte variabilità dipende anche dallo scarso supporto che i medici hanno ricevuto: alcuni di loro hanno detto che, dal lancio dell’app a oggi, non sono stati mai contattati dalle loro ASL né da nessun’altra autorità sanitaria a proposito di Immuni: non è stato fornito loro materiale, linee guida né comunicazioni di alcun tipo. </p>
<p> Il caricamento dei codici Dal DPCM del 18 ottobre scorso, il governo ha imposto per tutti gli operatori delle ASL l’obbligo di inserire nel sistema centrale di Immuni i codici dei cittadini positivi che fanno uso dell’app. Significa che quando un cittadino risulta positivo a un tampone, l’operatore sanitario che gli comunica la positività è anche obbligato a chiedergli se abbia installato Immuni e, nel caso, a caricare sul sistema centrale i suoi codici anonimi, in modo che i contatti possano ricevere la notifica di esposizione a rischio. Questa imposizione molto recente del governo indica anche che, prima del 18 ottobre, non tutte le ASL regionali caricavano i codici. </p>
<p> Il caso più noto è quello del Veneto, che ha integrato Immuni nel suo sistema soltanto a metà ottobre, ma anche se non ci sono altre Regioni che hanno boicottato esplicitamente Immuni, in molte aree il supporto alla app è stato spesso trascurato. Ancora a livello aneddotico, capita che persone positive dicano che gli operatori sanitari che hanno comunicato loro la positività del test non abbiano poi menzionato Immuni durante la conversazione. </p>
<p> Ci sono problemi di integrazione e di ritardi Da quanto detto finora, sembra che uno dei problemi principali di Immuni sia la sua scarsa integrazione con il sistema sanitario nazionale e regionale: i protocolli non sono chiari, alcuni medici di base non sanno che farsene, le ASL la boicottano o la trascurano, e così via. Ci sono alcuni modi per spiegare questa mancata integrazione, che sta complicando molto i tentativi di tracciamento del coronavirus. </p>
<p> Possibilità 1: l’infrastruttura esterna è carente È l’ipotesi più comune e accreditata: Immuni fa fatica a tracciare i contagi perché tutta l’infrastruttura che le sta attorno, e che non dipende dall’app, è carente. Questa sarebbe la ragione per cui spesso le notifiche di esposizione a rischio arrivano con molto ritardo, anche 10 giorni dopo l’avvenuto contatto con un positivo, quando ormai la loro utilità è molto limitata: affinché arrivi una notifica, è necessario che il contatto sviluppi sintomi, faccia il tampone, riceva il risultato, entri in contatto con l’ASL e che l’operatore sanitario che comunica la positività carichi i codici di Immuni sul sistema centrale. Questa operazione era rapida fino a qualche settimana fa, quando il sistema di “trace and test” italiano era ancora reattivo, ma adesso che è sopraffatto dai nuovi casi, e che in molte zone d’Italia prendere appuntamento per un tampone richiede tempo e i risultati arrivano con molti giorni di ritardo, Immuni rallenta insieme con tutto il resto. </p>
<p> La teoria dell’infrastruttura è sostenuta tra gli altri da Luca Ferrari, il cofondatore di Bending Spoons, che a Repubblica qualche giorno fa ha detto che «i problemi più urgenti da risolvere sono fuori dell’app». Secondo Ferrari servirebbe un call center nazionale per gestire i positivi e caricare i loro codici. Inoltre sarebbe necessario garantire a chi riceve una notifica la possibilità di fare un tampone nel più breve tempo possibile. Altri esperti sono della stessa idea. Il professor Andrea Crisanti ha detto qualche giorno fa ad Adnkronos: «Dobbiamo avere Immuni, un sistema di tracciamento, un potenziamento dei tamponi. In un contesto simile, anche Immuni funzionerebbe». </p>
<p> Possibilità 2: è mancata la volontà politica (ma forse questa la risolviamo) Altri commentatori hanno sostenuto che se certamente Immuni ha un problema di infrastruttura esterna, d’altro canto l’efficienza dell’app non dipende soltanto da quella dei tamponi. Negli scorsi mesi si sarebbero potuti prendere altri provvedimenti per rendere Immuni più utile e reattiva, ma il governo li sta adottando soltanto da poco, a crisi già cominciata. </p>
<p> Nel “decreto ristori” approvato dal governo il 27 ottobre, per esempio, è prevista l’istituzione presso il ministero della Salute di un «servizio nazionale di risposta telefonica per la sorveglianza sanitaria», praticamente il call center di cui parlava Ferrari, i cui operatori avranno tra le altre cose «il compito di svolgere attività di contact tracing e sorveglianza sanitaria». Soprattutto, gli operatori avranno accesso «al sistema centrale di Immuni per caricare il codice chiave in presenza di un caso di positività». Esiste già un call center dedicato alla sola Immuni, ma si limita a fornire informazioni. L’istituzione di questo call center è una novità positiva, ma è una misura che si sarebbe dovuta prendere mesi fa (e che probabilmente richiederà tempo ulteriore per essere realizzata). Immuni in questo non è un caso isolato, ma molte circostanze fanno pensare che in questi mesi di preparazione alla seconda ondata la app sia stata trascurata dal governo. </p>
<p> Alcune persone sentite dal Post e che hanno collaborato alla realizzazione del progetto Immuni, in particolare, hanno detto che per il ministero della Salute la app è stata una priorità piuttosto bassa. Un altro elemento di trascuratezza è il fatto che la campagna di promozione del ministero dell’Innovazione per convincere gli italiani a scaricare Immuni sia cominciata soltanto a settembre, quando sarebbe stato meglio arrivare in prossimità della seconda ondata con più download possibili. </p>
<p> Possibilità 3: Immuni è uno strumento inadeguato Questa è l’ipotesi più estrema, ma merita di essere presa in considerazione perché è sostenuta in Italia dagli stessi esperti che, tra marzo e aprile, si erano fatti promotori della realizzazione di un’app per il contact tracing. L’idea è che «Immuni funziona ma fa il minimo indispensabile», come dice Carlo Alberto Carnevale Maffè, professore all’Università Bocconi e membro della task force nominata lo scorso aprile dal ministero dell’Innovazione per valutare le applicazioni di contact tracing: dunque una delle persone che hanno materialmente scelto Immuni (anche se pure su questo ci sono state polemiche: i membri della task force dissero che il ministero aveva disatteso alcune delle loro indicazioni). </p>
<p> Carnevale Maffè e altri professori che hanno fatto parte di quella task force – o che hanno studiato il contact tracing digitale – oggi dicono che Immuni è incompleta, perché i dati che fornisce sul contatto con un positivo non sono sufficienti alle esigenze del tracciamento. Secondo loro servirebbero una geolocalizzazione dei contatti (cioè sapere in che luogo è avvenuto il contatto) e la possibilità di ricostruire un “grafo sociale”, cioè di confrontare anonimamente i risultati delle notifiche in modo da ricostruire i contatti di secondo o terzo livello. L’utilizzo della geolocalizzazione nelle app di tracciamento è stato vietato dal governo e non è compatibile con i protocolli di Apple e Google utilizzati da Immuni, per volontà delle due aziende. </p>
<p> Alcune cose stanno migliorando, altre no L’incremento delle notifiche inviate da Immuni negli ultimi giorni e le indicazioni nel “decreto ristori” per la creazione di un call center operativo, che contribuisca all’attività di tracing, sono entrambi elementi che lasciano pensare che il governo abbia deciso di sostenere appieno Immuni. Lo stesso vale per l’obbligo imposto alle ASL di caricare i codici dei positivi. </p>
<p> In generale, è possibile che la mancata integrazione tra Immuni e il sistema della sanità, che finora non c’è stata per trascuratezza, si avvierà adesso, un po’ grazie a misure dell’ultimo minuto e un po’ perché i medici, le ASL e gli operatori sanitari cominciano ad avere davvero a che fare con Immuni, che è stata lanciata a maggio, quando ormai la prima curva dei contagi era stata in gran parte abbassata. </p>
<p> Questo è un elemento che Immuni condivide con le altre app di contact tracing europee, che sono abbastanza simili tra loro perché tutte – tranne quella francese, ma non è un caso di successo – utilizzano i protocolli di Apple e Google. Immuni è meno scaricata di Corona-Warn-App, l’applicazione tedesca che ha 19 milioni di download, e di NHS Covid-19, la app inglese che ne ha 18 milioni, ma è più diffusa delle rispettive app di Francia e Spagna. Dal punto di vista dell’efficacia, il ruolo di tutte le app europee nelle attività di tracciamento per ora è stato ridotto, e in gran parte ancora da testare. </p>
<p> Uno degli ulteriori problemi di Immuni, che ha influito sui download, è stata la sua politicizzazione: trattandosi di un’iniziativa del governo, in primavera e in estate l’app è stata molto criticata dagli esponenti dell’opposizione (e in alcuni casi anche da alcuni politici più vicini al governo), che hanno consigliato ai loro elettori di non scaricarla. È possibile che, con l’aggravarsi della crisi sanitaria, l’atteggiamento cambi. Matteo Salvini, leader della Lega, ha criticato Immuni soltanto pochi giorni fa. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/09/22/instagram-troppo-bello-problema/" parent_folder="Il Post 18-20" id="file17862014" filename="instagram-troppo-bello-problema">
<p> Instagram ci mostra vite troppo belle? </p>
<p> E se sì: è un buon modo per stare allegri o è una brutta botta per l'autostima? </p>
<p> https://www.ilpost.it/2017/09/22/storie-instagram-trucchi/Instagram è il social media del momento, ed è un momento che dura ormai da molto: è usato almeno una volta al mese da oltre un miliardo di persone, e almeno una volta al giorno da 500 milioni di utenti. Il formato delle Storie esiste da poco più di due anni: nell’aprile 2017 almeno 200 milioni di persone ne facevano almeno una al giorno, nel giugno 2018 erano 400 milioni. Instagram piace, a quelli a cui piace, perché è un luogo positivo e complice, senza il linguaggio violento e tossico così frequente su Facebook e Twitter, e invita a condividere cose belle e a interagire con apprezzamenti alle cose belle condivise dagli altri. Per qualcuno, però, questa caratteristica è anche il suo più grande problema: quelle cose belle sono finte, artificiose, esagerate. </p>
<p> Il giornalista di tecnologia Alex Hern ha scritto sul Guardian che «secondo sempre più utenti ed esperti di salute mentale, la positività di Instagram è il suo problema, perché mette un’inarrestabile enfasi sulla promozione di stili di vita “perfetti”». Se Instagram è visto come un social media buono perché sereno, Hern ribalta la questione dicendo che forse non è così buono, proprio perché troppo sereno. </p>
<p> Twitter è considerato il social media su cui, oltre a tenersi informati, si cerca sempre la battuta e si esprime un’opinione, spesso critica, su una svariata quantità di cose, spesso litigando. Hern ha scritto che Instagram «sembra invece il social network più amichevole che si possa concepire. È una comunità di persone che comunicano soprattutto visivamente e in cui l’interazione principale è un doppio tocco su un’immagine per mettere un “cuore”; è un social network in cui un contenuto tende a diventare virale grazie alla sua positività, e in cui molti profili più seguiti sono di cani e gatti». Secondo lui il problema è però che, a differenza di altri social media, Instagram «spinge i suoi utenti a presentare un’immagine di sé allegra, attraente, ma che per altri potrebbe risultare ingannevole e addirittura nociva». Hern l’ha spiegata così: «Se Twitter è il posto in cui tutti diventano terribili e Facebook è la dimostrazione che tutti sono noiosi, Instagram ti fa temere che tutti siano perfetti. Tutti tranne te». </p>
<p> A post shared by Chiara Ferragni (@chiaraferragni) on Sep 2, 2018 at 1:09pm PDT </p>
<p> I motivi per cui Instagram è percepito in questo modo stanno nella sua struttura. È una piattaforma che funziona soprattutto per immagini, non per parole, e ogni volta che si vuole condividere un’immagine si viene invitati a modificarla, migliorarla, renderla ancora più bella con filtri e correzioni. È la versione moderna delle diapositive delle vacanze: solo che le diapositive erano tante, non era possibile aggiungere il filtro Juno e gli spettatori erano pochi. Su Instagram molte persone – stime recenti parlano di 11 milioni di persone al giorno, in Italia – fanno più o meno la stessa cosa: provano a raccontare la loro vita (non solo le loro vacanze) cercando di renderla attraente. Rispetto alle diapositive, cambiano la qualità dei contenuti e il numero di spettatori. </p>
<p> La Royal Society for Public Health (RSPH) è un’associazione britannica che si occupa di informare le persone su salute e benessere. Nel 2017 fece un sondaggio sugli effetti negativi che Facebook, Snapchat, Twitter, YouTube e Instagram avevano sugli utenti tra i 14 e i 24 anni. Instagram era il social media che secondo gli intervistati aveva su di loro le peggiori conseguenze: in particolare sulla loro FOMO (“Fear Of Missing Out”, la paura di essere esclusi da qualcosa che sta succedendo), sulla loro percezione del proprio corpo e sul loro sonno. Niamh McDade, ricercatore del RSPH, ha detto a Hern: «Al primo impatto, Instagram può sembrare molto amichevole. Ma continuare a guardare le foto degli altri senza interagire non fa bene. […] Il fatto è che su Instagram condividi solo cose che hanno lo scopo di metterti in buona luce. Su Twitter e su Facebook vedi invece molte cose che non servono solo a dire “Ehi, guarda la mia vita meravigliosa”». </p>
<p> Secondo Hern, Instagram è diventato quello che è soprattutto dopo una modifica del suo algoritmo, fatta nel 2016. Prima di quella modifica i contenuti erano mostrati in ordine cronologico, mentre ora non è più così: dal 2016 Instagram decide cosa mostrare agli utenti in base ai loro interessi, alle loro interazioni con gli altri profili e alla frequenza del loro utilizzo dell’app. Instagram tende ora a mostrare di più i contenuti che sono piaciuti di più, e i contenuti che piacciono di più sono spesso quelli positivi e meglio riusciti. Hern ha scritto che dal 2016 Instagram ha iniziato a mostrare «una versione selezionata e irrealistica di un feed che era già pieno di contenuti selezionati e irrealistici». </p>
<p> Le opinioni di Hern e il sondaggio del RSPH non sono verità assolute. Di certo l’osservazione passiva di stili di vita fintamente perfetti può essere nociva per qualcuno, ed è probabile che Instagram, per com’è fatto, mostri il fianco a questo problema. Ma è anche vero che Instagram è un fenomeno così recente che è impossibile averne certezze, o prevedere cosa sarà tra un anno. Tante persone hanno interazioni diverse con Instagram; alcune ne fanno un uso passivo, altre ne fanno un uso attivo. La psicologa e sociologa Sherry Turkle disse nel 2012, anno della creazione di Instagram, che i social media ci rendono «da soli insieme». Le Storie, che da due anni sono una parte rilevante di Instagram, sono fatte per mostrare contenuti un po’ più realistici e quotidiani, e quindi anche meno perfetti. Infine va sempre ricordato che Instagram permette di scegliere chi seguire, e la scelta è vastissima: basta fare le giuste scelte per avere il giusto feed. </p>
<p> Oltre alle sue considerazioni, Hern ha anche raccontato la sua esperienza personale con Instagram. Ha scritto che sta provando a aprire l’app sempre meno e che segue giusto un paio di centinaia di persone, soprattutto per seguire solo chi conosce davvero. Nonostante questo si è lamentato di «vedere un infinito feed di familiari e amici che fanno cose incredibili e si divertono tantissimo, senza di me». </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2017/04/12/intelligenza-artificiale-etica/" parent_folder="Il Post 18-20" id="file17862053" filename="intelligenza-artificiale-etica">
<p> L’etica dell’intelligenza artificiale </p>
<p> Più i computer e i robot diventeranno intelligenti e autonomi, più avremo bisogno di strumenti e soluzioni per assicurarci che facciano solo il nostro bene, ma sarà possibile? </p>
<p> Con lo sviluppo dell’intelligenza artificiale (AI) in numerosi campi di applicazione – logistica, trasporti e controlli di sicurezza, dalla realizzazione di opere d’arte alle traduzioni – si porranno sempre di più questioni etiche relative al nostro rapporto con le macchine. Da un lato bisognerà assicurarsi che le AI non siano dannose per gli esseri umani, dall’altro sarà necessario riflettere sulla morale delle stesse macchine. Le intelligenze artificiali del futuro saranno costruite in modo da raggiungere uno specifico obiettivo e potrà darsi che nel portare a termine il loro compito si trovino davanti a una scelta, anche piccola: per avere la sicurezza che non commettano errori, i loro programmatori dovranno prendere in considerazioni tutte le possibili implicazioni di una data scelta in un dato contesto e così prevedere possibili casi in cui le macchine potrebbero comportarsi in modo sbagliato dal punto di vista etico. Il più semplice degli esempi è quello delle automobili che si guidano da sole: cosa faranno quando dovranno decidere se investire una scolaresca o evitarla schiantandosi su un muro con gravi conseguenze per i passeggeri? </p>
<p> In realtà le questioni su cui esperti di robotica, filosofi e neuroscienziati hanno cominciato a riflettere – Deep Mind, una società di ricerca sui sistemi di intelligenza di proprietà di Google, ha creato insieme a Facebook, Amazon, IBM e Microsoft una “Partnership on Artificial Intelligence to Benefit People and Society” a questo scopo e in teoria ha al suo interno un comitato etico che riflette sulle implicazioni delle AI – sono di vario tipo. Molte sono già state immaginate, da decenni, dagli autori di fantascienza e sono state elencate dalla presidente dell’Istituto Foresight Julia Bossmann in un articolo pubblicato sul sito del World Economic Forum. Il Post le ha riassunte mettendo insieme anche le opinioni di alcuni esperti di etica e di AI, più o meno positive sulle inclinazioni morali dei futuri HAL 9000. </p>
<p> I robot, il lavoro e le ineguaglianze </p>
<p> La questione di cui si parla di più sui robot e sulle intelligenze artificiali è relativa all’impatto del loro sviluppo sul mercato del lavoro. Secondo molti studi nei prossimi decenni l’introduzione di nuove tecnologie farà aumentare la produttività delle aziende ma al tempo stesso porterà a una diminuzione dei posti di lavoro difficile da compensare con la creazione di nuove opportunità di impiego a meno che i governi non prendano provvedimenti. Ad esempio, uno studio della società di consulenza PwC sul mercato del lavoro britannico ha stimato che nei prossimi 15 anni i sistemi di intelligenza artificiale potrebbero sostituire le persone nel 30 per cento dei posti di lavoro nel Regno Unito. Questo fenomeno potrebbe creare molti problemi anche perché potrebbe aumentare le ineguaglianze tra ricchi e poveri. </p>
<p> La dipendenza dalla tecnologia </p>
<p> Secondo Julia Bossmann, un altro problema legato allo sviluppo delle intelligenze artificiali, uno di quelli da affrontare in fretta, è legato alla nostra dipendenza dalla tecnologia. Per Bossmann il rischio è che i sistemi di AI del futuro siano capaci di attrarre la nostra attenzione attivando dei meccanismi di ricompensa nel nostro cervello come già fanno i videogiochi e gli algoritmi dei social network che ci propongono contenuti ai quali non sappiamo rinunciare. Secondo un articolo uscito di recente sul New York Times però la “dipendenza da videogiochi” non esisterebbe: lo sostengono due psicologi per cui non ci sono prove per sostenere la tesi della dipendenza e per cui, in ogni caso, giocare molto ai videogiochi non causa problemi paragonabili a quelli dell’abuso di alcol e droghe. Probabilmente l’accostamento con le droghe è sbagliato, tuttavia senza dubbio le nuove tecnologie avranno impatti sempre diversi sulle nostre vite e vale la pena occuparsene. </p>
<p> Nel romanzo fantascientifico del 1980 Solo il mimo canta al limitare del bosco lo scrittore americano Walter Tevis immaginò un futuro in cui gli esseri umani perdono qualsiasi capacità di badare a se stessi e sopravvivono solo grazie all’assistenza dei robot, passando la maggior parte del loro tempo sotto l’effetto di sostanze psicotrope. Senza arrivare a un estremo del genere, è probabile che con lo sviluppo delle AI l’affidamento alle macchine aumenti a tal punto da dover trovare regole comuni sul rapporto da tenere con esse. </p>
<p> Le AI possono essere razziste? </p>
<p> Si è cominciato a parlare anche di come i programmatori di AI – che sono esseri umani con i loro personali pregiudizi e le proprie personali convinzioni – possano influenzarne i processi decisionali dei software che realizzano, considerando che nel settore della tecnologia e della robotica lavorano soprattutto uomini e persone bianche. Un articolo di ProPublica spiega che un software, usato dalle autorità statunitensi per stimare le probabilità che una persona con un precedente penale commetta altri crimini, tende ad assegnare una maggiore probabilità ai neri rispetto ai bianchi. In altri casi alcuni software di riconoscimento facciale si sono dimostrati incapaci di riconoscere alcune caratteristiche di volti non bianchi. Un sistema di intelligenza artificiale autore di discriminazioni sarebbe molto dannoso anche nel campo del mercato del lavoro, se ad esempio fosse usato per scegliere i candidati più adatti a un dato posto di lavoro, come ha spiegato la sociologa esperta di tecnologia Zeynep Tufekci durante una recente conferenza TED, parlando anche di molte altre intersezioni tra robotica ed etica. </p>
<p> Secondo l’informatico Grady Booch, a sua volta autore di una conferenza TED sul tema delle intelligenze artificiali, il fatto che saranno gli esseri umani a programmare le AI sarà una garanzia sufficiente per avere computer che non commetteranno mai atti crudeli: saranno costruiti tenendo conto dei migliori valori adottati dalla comunità internazionale. Per questo Booch è molto ottimista e crede che chi riflette sulle AI non dovrebbe concentrarsi sui rischi più lontani nel tempo, ma su quelli che riguardano più da vicino le persone, a cominciare dal tema della perdita di posti di lavoro. </p>
<p> La stupidità artificiale e la sicurezza </p>
<p> Un’altra cosa a cui Bossmann suggerisce di fare attenzione è la cosiddetta “stupidità artificiale”, cioè quei difetti dei sistemi di AI che potrebbero renderli ingannabili dagli esseri umani o dalle circostanze. Ad esempio, schemi di punti disposti in modo casuale potrebbero far credere a un robot di “vedere” qualcosa che non esiste. Per questa ragione è importante che le macchine intelligenti siano progettate prevedendo i modi in cui qualcuno potrebbe usarle in modo sbagliato, facendo leva sulle loro “debolezze”. </p>
<p> Questo è particolarmente importante per quelle macchine, come i droni, che possono essere usate per danneggiare oggetti o ferire le persone. Per garantire che questo tipo di macchine sia sempre usato nel modo più appropriato è anche importantissimo che chi le progetta lavori a sistemi di sicurezza che impedisca a persone malintenzionate di modificare il loro sistema e usarle per scopi diversi da quelli per cui sono state progettate. </p>
<p> Cattivi senza volere </p>
<p> A partire dagli anni Quaranta lo scrittore di fantascienza Isaac Asimov immaginò “Tre leggi della robotica” ideate per regolare il comportamento dei robot. Le tre leggi sono: </p>
<p> I. Un robot non può recar danno a un essere umano né può permettere che, a causa del proprio mancato intervento, un essere umano riceva danno. II. Un robot deve obbedire agli ordini impartiti dagli esseri umani, purché tali ordini non contravvengano alla Prima Legge. III. Un robot deve proteggere la propria esistenza, purché questa autodifesa non contrasti con la Prima o con la Seconda Legge. </p>
<p> Con queste leggi e con i racconti in cui ne venivano dimostrate le debolezze, Asimov anticipò un’altra delle questioni etiche con cui i programmatori di AI si dovranno confrontare nei prossimi anni: può darsi che senza volere un robot faccia qualcosa di sbagliato perché incapace di comprendere il contesto in cui si trova. Bossmann suggerisce l’esempio estremo (e contrario alle leggi di Asimov) in cui a un sistema di AI sia chiesto di eliminare il cancro dal mondo e questo decida di risolvere il problema uccidendo tutti gli esseri viventi del pianeta, come un genio della lampada malvagio, ma solo in virtù di un principio di efficienza. Anche quello di HAL 9000 di 2001: Odissea nello Spazio è un caso simile. Molto più vicino a noi è il caso delle automobili che si guidano da sole. Non si sa chi potrebbe decidere come programmarle decidendo le regole della loro morale: potrebbero farlo gli stati e le leggi, potrebbero farlo i produttori oppure gli acquirenti stessi decidendo di impostare il “livello di moralità” della loro auto. Per ora il problema etico, di sicuro molto complesso e legato indissolubilmente alle debolezze delle tre leggi di Asimov, è senza risposte. </p>
<p> Il rischio della singolarità </p>
<p> Una delle domande inevitabili quando si pensa ai sistemi di intelligenza artificiale è se un giorno diventeranno più intelligenti di noi e vorranno imporsi come esseri superiori. Questa evenienza, il momento in cui gli esseri umani non saranno più gli esseri più intelligenti sulla Terra, è una delle cosiddette “singolarità”. Secondo i più ottimisti, questo non avverrà mai perché gli esseri umani potranno sempre staccare la spina, secondo altri questa argomentazione non ha senso perché sistemi artificiali tanto intelligenti saranno in grado di evitare di essere messi fuori gioco così semplicemente. In un breve video, che somiglia molto a un episodio della serie tv distopica Black Mirror, il Guardian ha immaginato l’incontro tra un androide intelligentissimo di nome Günther e un’esperta di etica, chiamata per dare una consulenza su come costruire un algoritmo che permetta alle intelligenze artificiali di distinguere il bene dal male. Nel video Günther raggiunge la singolarità e arriva a pensare che gli esseri umani non siano ancora abbastanza sviluppati per poter disporre di un cervello come il suo e per questo sparisce. </p>
<p> La questione dei diritti dei robot </p>
<p> Infine, tra le più lontane delle questioni etiche che andranno affrontate con lo sviluppo tecnologico c’è quella dello status giuridico dei sistemi di AI. A un certo punto li dovremo considerare come consideriamo gli altri animali o dargli ancora più diritti? Prenderemo mai in considerazione la loro sofferenza, se un giorno saranno in grado di soffrire? Anche in questo caso le questioni sembrano più vicine alla fantascienza (ad esempio, quella di L’uomo bicentenario, il film del 1999 con Robin Williams tratto dall’omonimo racconto di Asimov) che all’etica. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2017/12/15/intelligenza-artificiale-pianeta-nasa/" parent_folder="Il Post 18-20" id="file17862051" filename="intelligenza-artificiale-pianeta-nasa">
<p> Un’intelligenza artificiale ha aiutato la NASA a scoprire un nuovo pianeta </p>
<p> A 2.545 anni luce da noi, in un sistema solare dove i ricercatori erano riusciti a identificarne solo 7 </p>
<p> Un sistema di intelligenza artificiale (“machine learning”) di Google ha permesso di scoprire un nuovo pianeta in un sistema solare diverso dal nostro, attraverso l’analisi dei dati forniti dal telescopio spaziale Kepler della NASA. Il nuovo pianeta è stato chiamato Kepler-90i e orbita intorno alla sua stella (Kepler-90) a 2.545 anni luce da noi, compiendo un giro completo ogni 14,4 giorni terrestri (la Terra impiega poco più di 365 giorni per ogni orbita completa intorno al Sole). Il sistema solare era noto da tempo ai ricercatori della NASA, ma le analisi condotte finora avevano reso possibile l’identificazione di 7 pianeti, mentre ora il sistema di Google è riuscito a scoprirne un ottavo. Il risultato è stato ottenuto sottoponendo all’intelligenza artificiale un grande set di dati sui pianeti scoperti finora dalla NASA grazie alle informazioni fornite da Kepler, in modo che il software imparasse autonomamente a trovarne di nuovi. </p>
<p> Kepler-90i è più grande della Terra del 30 per cento circa, ma non ha un ambiente adatto alla vita, almeno per come la conosciamo. Il pianeta orbita così vicino alla sua stella di riferimento da avere una temperatura superficiale di oltre 400 °C, più o meno paragonabile a quella di Mercurio, il pianeta del nostro sistema solare più vicino al Sole. </p>
<p> Osservare pianeti così distanti è impossibile, quindi Kepler non li osserva direttamente, ma rileva le variazioni nella luminosità delle stelle dovute al passaggio dei pianeti davanti a loro (transito). Quando un pianeta transita davanti alla sua stella, porta a una momentanea riduzione della luminosità apparente per chi la sta osservando a distanza: misurando l’intensità e la frequenza della variazione della luce, Kepler può determinare se il cambiamento è dovuto al passaggio del pianeta o al comportamento della stella. Questo metodo consente anche di ipotizzare dimensioni e caratteristiche dei pianeti scoperti. </p>
<p> L’intelligenza artificiale di Google ha imparato a interpretare i dati, per segnalare o meno la presenza di un potenziale nuovo pianeta. La NASA usa già sistemi automatici per aiutare i ricercatori a trovare i pianeti nell’enorme mole di dati che fornisce Kepler, ma non sono sempre accurati a sufficienza. L’intelligenza artificiale sviluppata da Google potrebbe in futuro contribuire alla scoperta di molti più pianeti, analizzando le variazioni di luminosità raccolte in questi anni da Kepler e che fanno riferimento a oltre 150mila stelle. </p>
</doc>
<doc url="https://www.ilpost.it/2018/10/04/intelligenza-artificiale-quanto-e-intelligente/" parent_folder="Il Post 18-20" id="file17862054" filename="intelligenza-artificiale-quanto-e-intelligente">
<p> La fuffa intorno all’intelligenza artificiale </p>
<p> Una trovata pubblicitaria di Burger King dimostra quanto siamo ancora confusi e quanto poco sappiamo delle tecnologie che cambieranno il mondo (forse) </p>
<p> Burger King, una delle più grandi catene di fast food al mondo, ha preparato una serie di nuovi spot televisivi da trasmettere in prima serata negli Stati Uniti, sostenendo di averli prodotti utilizzando sistemi di intelligenza artificiale (AI). Ogni pubblicità inizia con il classico rumore dei modem di una volta per collegarsi a Internet, seguito da una voce metallica che legge testi piuttosto sconclusionati e divertenti per descrivere gli hamburger, come: “Un letto di lattuga sul quale puoi dormire, un letto di maionese per un sonnellino extra” e “Il logo di Burger King col pollo è la nuova patata”. Per stessa ammissione di Burger King, in realtà gli spot sono stati pensati e realizzati da pubblicitari in carne e ossa, allo scopo di prendere in giro le grandi aspettative e attenzioni di cui godono le AI negli ultimi tempi, con risultati a volte discutibili. </p>
<p> Come ha spiegato al sito di AdWeek il responsabile del marketing di Burger King, Marcelo Pascoa, l’idea era attirare l’attenzione degli spettatori sorprendendoli con qualcosa di chiaramente inverosimile, ma comunque attuale e divertente: “AI, bot, machine learning, algoritmi per il deep learning, blockchain e altro: questi sono tutti argomenti che affrontiamo nel valutare il futuro del marketing. Dobbiamo però evitare di perderci nel mare delle innovazioni tecnologiche e parole alla moda, dimenticando ciò che davvero conta. E questa è l’idea. L’intelligenza artificiale non può sostituire le grandi idee creative che vengono in mente alle persone reali”. </p>
<p> Gli spot di Burger King, ingannevoli e apparentemente innocui, colgono un aspetto centrale nel nostro rapporto con le nuove tecnologie complicate e dai contorni ancora molto sfumati, sulle quali è difficile farsi un’idea. In questo senso l’AI è un caso esemplare: se ne parla di continuo ed è ciò su cui si stanno concentrando i più grandi investimenti nella Silicon Valley e in Cina, eppure c’è ancora una grande differenza tra ciò che leggiamo nei comunicati che celebrano i grandi progressi raggiunti dai sistemi di intelligenza artificiale e le nostre esperienze quotidiane. Ci sono AI che riescono a battere il campione mondiale del complicatissimo gioco cinese GO, altre che gestiscono i sistemi di guida automatica delle automobili, ma al tempo stesso abbiamo in tasca assistenti virtuali come Siri che ci vengono venduti come intelligenze artificiali, anche se di intelligente hanno ben poco e sono quasi totalmente inutili. </p>
<p> Le percezioni ambivalenti che abbiamo intorno alle AI, e su cui giocano gli spot di Burger King, derivano proprio da una difficoltà di fondo: definire in modo univoco e chiaro l’intelligenza artificiale. Dietro queste due parole si è affastellata una grande quantità di argomenti che vanno dalla pura informatica alla neurologia, passando per gli studi su come funziona cognitivamente il nostro cervello. Generalizzando molto, possiamo dire che: l’intelligenza artificiale è la scienza che si occupa di come creare macchine intelligenti, e che ha trovato nelle possibilità offerte dall’informatica la via più pratica e probabile per poterlo fare. </p>
<p> Il concetto di AI è profondamente intrecciato alla domanda delle domande: come funziona l’intelligenza umana? Le scoperte sui meccanismi che governano il modo in cui pensiamo, infatti, potrebbero portarci a sviluppare la migliore AI possibile; secondo altri ricercatori potrebbe avvenire esattamente il contrario: svilupperemo una AI molto potente senza comprendere di preciso come funzioni, e questa ci aiuterà a capire come funzionano cervello e conoscenza. Del resto già oggi ci sono moltissime cose che sfuggono alla nostra comprensione, in ambito scientifico, e che però riusciamo a sfruttare perfettamente per ottenere risultati concreti. </p>
<p> Spesso per motivi di marketing, e magari attirare l’attenzione di qualche investitore, ricercatori e aziende promuovono come “intelligenze artificiali” sistemi che a ben guardare non hanno molto di “intelligente”. Lo fanno sfruttando la definizione di AI per sua stessa natura molto sfumata, applicandola come meglio credono ai loro prodotti. Lontani dai loro responsabili marketing e dalle orecchie dei potenziali investitori, praticamente tutti quelli che lavorano nel settore ammettono la stessa cosa: allo stato attuale, l’intelligenza artificiale è stupida. Ma questo non significa che sia inutile. </p>
<p> Ci sono persone molto stupide che eccellono nel loro lavoro. Qualcosa di analogo avviene con le AI: non possiamo dire che abbiano un’intelligenza generale e articolata come la nostra, ma hanno indiscutibili abilità. Possono per esempio analizzare gigantesche quantità di dati che possono fare da base per l’apprendimento: attraverso l’analisi è la stessa macchina a farsi un’idea delle regole, che sia un gioco in scatola o come si attraversa la strada, e a metterle poi in pratica. Queste e altre soluzioni fanno parte di campi di ricerca e sviluppo molto esplorati in questi anni, e che riguardano deep learning, machine learning e reti neurali. Sono cose diverse tra loro, ma che possono essere utilizzate insieme per ottenere sistemi più o meno raffinati di intelligenza artificiale (qui una guida minima). </p>
<p> I progressi informatici, con processori e computer sempre più potenti, insieme ai maggiori investimenti hanno portato in questi anni a una notevole accelerazione nella ricerca delle AI. I risultati ottenuti finora sono molto circoscritti, ma fanno ben sperare per gli sviluppi e le innovazioni che potranno portare in futuro. Annunci, articoli di giornale e campagne di marketing hanno portato fuori fase le aspettative: sono diventate molto più alte in breve tempo rispetto a quanto sia concretamente ottenibile dalle intelligenze artificiali. Anche per questo motivo Siri, un cane robot o un’auto che si guida da sola ci appaiono molto più stupidi e banali di quanto in realtà lo siano le tecnologie che li fanno funzionare. </p>
<p> Nel saggio “La farsa dell’automazione”, Astra Taylor si interroga sulle esagerazioni intorno ai progressi raggiunti con robot e intelligenze artificiali. Nella sua analisi introduce il concetto di “fasullomazione” (“fauxtomation”), ovvero la tendenza delle aziende a promuovere le capacità tecnologiche dei loro prodotti lodandole in modo esagerato. Un forno a microonde viene definito “intelligente” per il semplice fatto di essere in grado di regolare i minuti di cottura, dopo avere letto il codice a barre del prodotto che sta per cuocere e averlo cercato online. È un modo per vendere più microonde ed è piuttosto innocuo, ma contribuisce a creare un’idea distorta di cosa intendiamo per “intelligente” e dove si sta muovendo la tecnologia. </p>
<p> L’automazione, prosegue Taylor, non è neutrale ed equidistante come si potrebbe immaginare. In diversi settori lavorativi è utilizzata per giustificare condizioni svantaggiose per gli impiegati o per lasciare le cose come stanno. Il concetto di AI viene sempre più usato come minaccia verso i lavoratori che chiedono miglioramenti del loro trattamento, per esempio prospettando loro la possibilità che a breve possa essere una macchina a svolgere il loro lavoro, a costi molto più bassi. È un aspetto molto più pericoloso della “fasullomazione”, che incide sulla qualità della vita delle persone molto di più di un microonde venduto come intelligente, anche se rimane piuttosto stupido. </p>
<p> Il rischio è che in questa fase di transizione verso vere e proprie AI, che secondo gli osservatori sarà piuttosto lunga (almeno un decennio), l’idea fuori dalla realtà di intelligenza artificiale promossa da chi la sviluppa a fini commerciali possa influire sulle decisioni dei politici, e sulle stesse scelte dell’opinione pubblica. Altri potrebbero utilizzare la “fasullomazione” al contrario, per esempio per dipingere scenari futuri dove le AI sono necessariamente una rovina, allo scopo di trarne benefici nel breve periodo alle elezioni. Un’idea distorta sulle effettive capacità di una tecnologia può portare a scelte sbagliate e costose per tutti. Una nuova tecnologia non è di per sé buona o cattiva, ma può esserlo l’uso che se ne fa. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/05/11/intelligenza-artificiale-telefono-google/" parent_folder="Il Post 18-20" id="file17862057" filename="intelligenza-artificiale-telefono-google">
<p> È giusto che un’intelligenza artificiale si finga un umano al telefono? </p>
<p> Se lo stanno chiedendo in molti, dopo la sorprendente presentazione di un sistema di Google per fare prenotazioni con il suo assistente </p>
<p> Un servizio sperimentale per far prenotare al telefono visite e locali al proprio posto, tramite un assistente vocale, è stata la novità più discussa di Google I/O, la serie di conferenze organizzata ogni anno da Google a San Francisco per mostrare i progetti su cui sta lavorando. Nel corso dell’evento principale è stata mostrata una telefonata tra Assistente Google e la responsabile di un salone di bellezza, nella quale l’intelligenza artificiale (AI) mostrava di riuscire a gestire da sola una prenotazione, imitando una voce umana e le esitazioni tipiche in una conversazione di questo tipo, comprese pause e mugolii di assenso. La presentazione ha riscosso un grande successo tra i partecipanti all’evento, ma nelle ore successive il sistema dimostrato da Google – che si chiama Duplex – è stato criticato da vari esperti che si occupano di tecnologia e dello sviluppo delle intelligenze artificiali. </p>
<p> La principale critica è legata al fatto che Google abbia deciso di non far rivelare a Duplex di essere un sistema automatico, mentre stava gestendo la telefonata. La sua voce sintetica era molto naturale e realistica, al punto da non far sospettare nulla alla persona che le ha risposto. In molti si sono quindi chiesti se sia eticamente e moralmente accettabile che in futuro le AI funzionino in questo modo, imitando in ogni aspetto gli esseri umani e senza qualificarsi prima come assistenti vocali che vivono all’interno di uno smartphone o un computer. </p>
<p> Google Assistant making calls pretending to be human not only without disclosing that it's a bot, but adding "ummm" and "aaah" to deceive the human on the other end with the room cheering it… horrifying. Silicon Valley is ethically lost, rudderless and has not learned a thing. </p>
<p> Gli stessi responsabili di Google al momento non sembrano avere le idee molto chiare su Duplex, i suoi potenziali utilizzi e i rischi che si potrebbe portare dietro. Yossi Mattias, uno dei dirigenti della società, ha detto che “probabilmente” in futuro una AI di questo tipo si qualificherebbe come tale prima di avviare una conversazione telefonica. A The Verge, un portavoce di Google ha detto che certamente Duplex ha la responsabilità di informare i suoi interlocutori, cosa che non era stata nemmeno accennata durante la presentazione di Google I/O. </p>
<p> Il problema è che se qualcuno si sente dire da subito al telefono di essere in linea con un robot pensa a una chiamata registrata, una delle tante con offerte commerciali, e aggancia senza pensarci più di tanto. Soprattutto nei primi periodi di diffusione di una nuova tecnologia di questo tipo, per abituare le persone si potrebbero utilizzare alcuni indizi compresi l’uso di una voce più metallica e meno realistica, oppure un segnale acustico standard da riprodurre appena si risponde alla chiamata, in modo da consentire a chi la riceve di mettersi nell’ordine di idee di avere a che fare con un assistente virtuale. </p>
<p> La dimostrazione sperimentale di Google ha inoltre fatto molto discutere perché è avvenuta in un momento di grandi attenzioni, e ansie, nei confronti della raccolta di grandi quantità di dati e della loro rielaborazione da parte delle aziende tecnologiche. Le aumentate capacità di calcolo dei computer rendono possibile l’analisi di una mole senza precedenti di informazioni, spesso alla base della costruzione dei sistemi per fare in modo che i software apprendano e migliorino da soli, senza ulteriori interventi umani. Anche se una vera e propria intelligenza artificiale è ancora lontana, la prospettiva di poterci arrivare più facilmente di un tempo pone molte domande, sia sulle implicazioni etiche e morali sia sulla mancanza di regole chiare per tutti. Negli ultimi anni sono nate organizzazioni e fondazioni che cercano di incentivare uno sviluppo consapevole e responsabile delle AI, che però non sembrano avere fatto presa a sufficienza su grandi aziende come Google e Facebook, impegnate in una stretta concorrenza nel settore. </p>
<p> Tornando a Google, benché la registrazione di Duplex sia piuttosto impressionante, ci sono alcuni dettagli che ridimensionano un poco i risultati raggiunti con questa tecnologia. Duplex non è in grado di conversare su qualsiasi tema, ma solo su alcuni determinati argomenti e in aree in cui le interazioni con gli esseri umani sono più prevedibili. Il processo di prenotazione a voce di un tavolo al ristorante non è particolarmente complicato, se l’interlocutore umano non aggiunge qualche richiesta imprevista. Duplex è comunque molto abile nel superare gli imprevisti, nascondendo le sue mancanze con soluzioni classiche degli assistenti vocali, come ripetere parte della frase appena sentita per provare a farsela dire con una formulazione diversa, più comprensibile per i suoi algoritmi. </p>
<p> Nonostante i progressi raggiunti, sistemi di questo tipo sono ancora molto acerbi e non è quindi un caso che Google si riferisca a Duplex definendolo un “esperimento”. Per ora l’assistente vocale riesce a prenotare un tavolo al ristorante, fissare un appuntamento dal parrucchiere e chiedere in che giorni sarà chiusa un’attività commerciale. Google dice comunque di avere pensato al peggior scenario: almeno per ora, nel caso in cui Duplex faccia troppa confusione, un umano può intervenire nella telefonata e portarla a termine senza altri imprevisti. Duplex sarà sperimentato su un numero ristretto di utenti nel corso dell’estate e non è chiaro se diventerà ufficialmente un prodotto, per esempio da inserire nelle funzionalità di Google Home, il dispositivo per interagire con Assistente Google nella propria casa. </p>
<p> Intervistato da Bloomberg, Scott Huffman, un dirigente della divisione che si occupa di Assistente Google, ha detto che per ora le reazioni a Duplex rientrano in due ampie categorie: sorpresa e ammirazione per il risultato tecnico raggiunto, inquietudine sulle possibili conseguenze della nuova tecnologia. Huffman non è convinto che la soluzione possa passare attraverso una resa più metallica e artificiale della voce sintetica perché: “La gente probabilmente appenderebbe subito”. La proposta di presentarsi prima potrebbe essere resa standard con una frase sempre uguale, in modo da far abituare le persone: “Sono Assistente Google e chiamo per conto del mio cliente”. </p>
<p> Un portavoce di Google ha ribadito al Post che la tecnologia dimostrata a Google I/O è sperimentale e passibile di modifiche e integrazioni nella sua fase di sviluppo: </p>
<p> Comprendiamo e apprezziamo il dibattito su Google Duplex. Come abbiamo detto sin dall’inizio, la trasparenza nella tecnologia è importante. Stiamo progettando questa funzionalità con l’informativa integrata, e ci accerteremo che il sistema sia identificato in modo appropriato. La tecnologia che abbiamo presentato al I/O è una dimostrazione preliminare e auspichiamo di poter integrare i feedback man mano che la sviluppiamo. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/11/08/intelligenza-artificiale-terra-gira-intorno-solo/" parent_folder="Il Post 18-20" id="file17862067" filename="intelligenza-artificiale-terra-gira-intorno-solo">
<p> Un’intelligenza artificiale ha scoperto da sola che la Terra gira intorno al Sole </p>
<p> Mentre noi ci abbiamo messo secoli: i ricercatori che l'hanno sviluppata sperano che un giorno possa aiutarci a comprendere fenomeni fisici che ancora ci sfuggono </p>
<p> Che la Terra e gli altri pianeti del sistema solare girino intorno al Sole ci appare oggi un’ovvietà, ma fu una conclusione a cui gli astronomi arrivarono dopo secoli di studi e animate discussioni. Un’intelligenza artificiale dei giorni nostri è riuscita invece a capire da sola che il Sole è al centro del sistema solare, basandosi sui movimenti apparenti del Sole e di Marte nel cielo terrestre. Il test è servito per sperimentare nuovi sistemi di apprendimento automatico che un giorno potrebbero aiutare i fisici a scoprire nuove leggi e proprietà, risolvendo anche problemi molto complessi legati alla meccanica quantistica. </p>
<p> L’esperimento è stato condotto presso il Politecnico federale di Zurigo e i suoi risultati sono stati pubblicati sulla rivista scientifica Physical Review Letters. L’obiettivo dei ricercatori era sviluppare un algoritmo in grado di analizzare enormi set di dati dai quali derivare formule matematiche, imitando il più possibile i sistemi che utilizzano i fisici per ricavare le equazioni che descrivono i fenomeni che osservano o per prevedere il loro andamento. Per farlo hanno sfruttato una “rete neurale”, cioè un sistema di apprendimento automatico che simula il funzionamento del cervello umano. </p>
<p> In generale, le reti neurali imparano a interpretare determinati fenomeni attraverso l’analisi di grandi set di dati. Grazie al loro impiego negli ultimi anni sono state sviluppate diverse applicazioni, per esempio per il riconoscimento degli oggetti nelle immagini o delle facce delle persone. Le informazioni derivate dai dati sono poi diffuse nei milioni di nodi della rete neurale, che nell’analogia con il cervello umano corrispondono ai neuroni, le singole cellule che costituiscono il tessuto nervoso. Il problema è che queste informazioni non sono facilmente accessibili e sono complicate da interpretare. </p>
<p> I ricercatori hanno quindi pensato di semplificare il sistema creando due reti neurali più piccole, collegate tra loro da un numero molto basso di connessioni. Una di queste aveva il compito di annalizzare il set di dati, mentre la seconda doveva utilizzare le analisi della prima per eseguire test e fare previsioni. Posta davanti alla necessità di utilizzare pochi collegamenti per comunicare, la prima rete ha dovuto fornire dati in forma condensata. Naturalmente la soluzione adottata dai ricercatori presentava diverse altre complicazioni, ma in linea di massima possiamo dire che funzionava un po’ come la dinamica che si instaura tra maestro e allievo: il primo possiede molte più informazioni, ma ne trasmette al secondo un distillato con le cose più rilevanti e comprensibili in quella fase dell’apprendimento. </p>
<p> Una volta impostata la rete neurale, i ricercatori hanno sottoposto al sistema un set di dati sui movimenti di Marte e del Sole da un punto di osservazione sulla Terra. Marte, se osservato nel suo moto relativo a quello della Terra, è un tipo un po’ strano: in alcuni periodi dell’anno si sposta al contrario, come se cambiasse direzione. Ritenendo per secoli che la Terra fosse al centro dell’Universo (sistema geocentrico), gli astronomi spiegavano il fenomeno teorizzando che i pianeti si muovessero descrivendo piccoli cerchi (epicicli) e che per questo a volte sembravano invertire la loro direzione, dal punto di osservazione sulla Terra. A metà Cinquecento, Niccolò Copernico trovò una spiegazione più logica: riprendendo ipotesi già formulate in passato, intuì che fosse il Sole a essere al centro del sistema solare (e dell’Universo, ma si era un po’ fatto prendere la mano) e che fossero quindi i pianeti a girargli intorno. </p>
<p> Il sistema solare (Zanichelli) </p>
<p> La rete neurale dei ricercatori dei giorni nostri ha fatto qualcosa di simile, arrivando a produrre formule che descrivono correttamente l’orbita di Marte, e che rendono inevitabile la conclusione che i pianeti del sistema solare girano intorno al Sole. Questa conclusione, oltre quattro secoli fa, rivoluzionò buona parte delle conoscenze sull’Universo e aprì la strada alle successive scoperte di Galileo Galilei e poi di Giovanni Keplero. </p>
<p> Nel loro studio i ricercatori chiariscono che formalmente l’intelligenza artificiale ha indicato formule ed equazioni, che hanno poi richiesto l’intervento umano per essere interpretate e verificare che descrivessero i corretti moti planetari. L’esperimento ha comunque dimostrato che una rete neurale ha le potenzialità per analizzare un sistema e descriverlo con le leggi della fisica. In futuro, con algoritmi più elaborati e maggiori capacità di calcolo si potranno realizzare sistemi per analizzare fenomeni fisici complessi, le cui proprietà sfuggono ancora ai ricercatori. </p>
<p> Per le prossime evoluzioni del loro sistema, i ricercatori di Zurigo hanno in programma l’aggiunta di funzionalità che condizionino meno gli algoritmi e li incentivino a esplorare soluzioni meno ortodosse, rispetto a quelle classiche. Confidano di riuscirci creando una rete neurale che riesca a creare per conto proprio nuovi esperimenti e simulazioni, con i quali mettere alla prova le sue stesse ipotesi. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/05/05/intel-moovit-auto-guida-autonoma/" parent_folder="Il Post 18-20" id="file17862041" filename="intel-moovit-auto-guida-autonoma">
<p> Intel ha comprato l’app per i trasporti pubblici Moovit per 900 milioni di dollari </p>
<p> Intel, una delle più importanti aziende produttrici di microprocessori al mondo, ha acquistato per 900 milioni di dollari (circa 800 milioni di euro) Moovit, la società israeliana dell’omonima app che fornisce indicazioni in tempo reale riguardo ai mezzi di trasporto pubblici. Moovit è stata fondata nel 2012 ed è utilizzata da più di 700 milioni di utenti in oltre 100 paesi. </p>
<p> Intel ha spiegato che l’acquisizione di Moovit servirà a migliorare lo sviluppo di auto a guida autonoma e che l’app verrà integrata con Mobileye, un’azienda che si occupa di automobili a guida autonoma che Intel ha acquistato nel 2017 per 15 miliardi di dollari (quasi 14 miliardi di euro). Oggi, spiega Intel in una nota, «Mobileye è il primo partner di soluzioni per l’automotive che rendono possibile lo sviluppo di sistemi avanzati di guida assistita (ADAS) in circa 70 milioni di veicoli con più di 25 produttori di automobili partner». </p>
</doc>
<doc url="https://www.ilpost.it/massimomantellini/2020/10/08/la-lista-immuni/" parent_folder="Il Post 18-20" id="file17862042" filename="la-lista-immuni">
<p> La lista Immuni </p>
<p> Ho cercato, in questi mesi, di non scrivere nulla su Immuni. Certo mi è scappato qualche inevitabile tweet sarcastico qua e là ma per il resto, a parte un commento su Internazionale quando se ne cominciava a discutere, ho cercato di tenermene fuori il più possibile. Confermo quella che era la mia impressione allora: Immuni è un ottimo spaccato dell’Italia digitale, delle sue idiosincrasie, dei suoi tic ma soprattutto della sua rumorosa inconsistenza. Un luogo frizzante nel quale si discute moltissimo, di giorno e di notte, senza che ne discendano poi grandi conseguenze. </p>
<p> Fin dall’inizio – del tutto immotivatamente – la app di contact tracing statale ha scatenato vivissime polemiche: ho pensato che una lista delle categorie maggiormente attive in questa polemica fosse utile (a me) per riassumere i contorni della discussione generale. </p>
<p> I detrattori giuridici </p>
<p> I detrattori giuridici sono quelli con il codice in mano. Sono i depositari autonominati di concetti di alto valore come lo stato di diritto, le libertà individuali, i diritti dei cittadini, gli ammonimenti costituzionali. I detrattori giuridici di Immuni hanno avuto vita facile: i nostri codici sono pieni fino all’orlo di indicazioni su cosa non si debba fare e una pandemia inattesa sarà una prova molto efficace per rendersi conto di come la legge sappia uccidere i suoi cittadini esattamente come la sua assenza. </p>
<p> I detrattori giuridici sono quelli che prima avevano dubbi sulla commissione di esperti, poi sulla ministra, poi sui server in cui andavano conservati i dati, poi sulla privacy dei cittadini, poi sulla società informatica che ha prodotto la app, poi su Sogei, poi sul fatto che una segnalazione di Immuni non comunicata al datore di lavoro poteva teoricamente farci licenziare e via di questo passo aggiungendo ogni volta un tassello, una nuova criticità, un punto di domanda che sempre coinvolgeva le nostre libertà fondamentali. Guai a sottovalutarle, le nostre libertà, dimenticando nel frattempo che quelle stesse libertà sono molto più tutelate da Immuni che da qualsiasi vigente sistema di contact tracing analogico. Ai detrattori giuridici avrei voluto consigliare una momentanea sospensione dall’analisi dei commi per una visita (sono disposto ad accompagnarli) presso un centro di terapia intensiva di un ospedale, ma poi ho pensato che per loro come per molti altri la realtà è sopravvalutata. </p>
<p> I detrattori tecnologici </p>
<p> Confesso che i detrattori tecnologici sono i miei preferiti e più la detrazione tecnologica è elementare più li trovo convincenti. Anche per loro l’iter di questi mesi è stato lungo e denso di punti interrogativi importanti, messi in fila ogni volta uno dietro l’altro. Chi è stato scelto nella Commissione di esperti per Immuni (sottotesto: perché lui e non io)? Come mai è stata utilizzata questa tecnologia e non quella? Come mai il codice non è stato ancora rilasciato? Come mai ora che lo avete rilasciato lo avete fatto con questa licenza invece che con quella? Perché affidarsi a Google e Apple (sottotesto: lo sapete chi sono Google e Apple vero?) e via di questo passo, di tecnicismo didattico in tecnicismo didattico. </p>
<p> Esattamente come gli esperti giuridici quando gran parte dei dubbi sono un po’ alla volta faticosamente stati superati (per merito loro ovviamente) i detrattori tecnologici si sono appellati al fatto che se dopo la segnalazione di Immuni i tamponi non vengono fatti in tempi brevi Immuni non serve. Come se questa critica (una delle poche critiche fondate di tutta questa discussione) dipendesse da Immuni. In ogni caso – come dicevo – di tutti i detrattori tecnologici i miei preferiti sono quelli che scrivono in maiuscolo lampeggiante su Facebook: ho un Nokia E95 del 2007 col quale mi trovo benissimo ma Immuni non ci gira. Non potevate pensarci? È una vergogna! Ai possessori di telefoni non abbastanza recenti, agli esperti di sicurezza informatica e a tutti quelli che “la tecnologia è una trappola” avrei suggerito una visita (sono disposto ad accompagnarli) presso un reparto di terapia intensiva di un ospedale, ma poi ho pensato che per loro, come per molti altri, la realtà è sopravvalutata. </p>
<p> I detrattori complottisti </p>
<p> I detrattori complottisti sono quelli che sostengono – inoppugnabili prove alla mano – che Immuni è una scusa per raccogliere informazioni su di noi. Il coronavirus è insomma una cavallo di Troia che i poteri forti utilizzano per controllarci. Immuni traccia i nostri spostamenti e li trasmette ai padroni del mondo (scegliete voi quelli che preferite, la lista è lunghissima, Bill Gates in ogni caso c’è quasi sempre). Uno di questi complottisti è un esperto belga che il Presidente del Consiglio Giuseppe Conte ha scelto come suo consulente, il quale qualche mese fa, in piena pandemia, ha twittato che il virus prediligeva le zone coperte dal 5G. Non si è avuta notizia di un suo allontanamento coatto da Palazzo Chigi e questo, secondo me, significa qualcosa: non credete? </p>
<p> I detrattori semantici </p>
<p> Immuni è un nome bruttissimo. Come avete potuto scegliere un nome tanto brutto per una questione tanto seria? </p>
<p> I detrattori politici </p>
<p> Matteo Salvini. </p>
<p> Da quando Immuni è stata rilasciata sono state pubblicate molte interessanti testimonianze di chi, una volta ricevuta la fatidica notifica di un avvenuto contatto a rischio da parte della app, ha scelto (si può scegliere, Immuni di per sé non ci obbliga a fare nulla) di fare la propria parte. Del resto è forse qui il punto: fare la propria parte, subendone le eventuali conseguenza, in nome di un sentimento imperfetto che potremmo chiamare solidarietà. Un sentimento, la solidarietà, molto passato di moda la cui vetustà, perfino in un’epoca dolorosa come quella attuale, è forse, chissà, una delle ragioni sotterranee, taciuta o magari alcune volte nemmeno sospettata, di tanti distinguo e di tante eccezioni. </p>
</doc>
<doc url="https://www.ilpost.it/2018/03/08/life-google-intelligenza-artificiale/" parent_folder="Il Post 18-20" id="file17862059" filename="life-google-intelligenza-artificiale">
<p> Un’intelligenza artificiale di Google ha catalogato milioni di fotografie della rivista Life </p>
<p> Riconoscendo tutte le cose contenute nelle immagini, che possono essere cercate liberamente online </p>
<p> In circa un secolo di esistenza, la rivista statunitense Life ha pubblicato alcuni dei reportage fotografici più famosi di sempre, con fotografie stampate in grande formato sulle sue pagine. Oggi il suo immenso archivio – di oltre 6,5 milioni di foto – è stato reso accessibile da un nuovo esperimento di Google, per catalogare tutto ciò che viene mostrato all’interno di ogni immagine. Il lavoro di catalogazione è stato svolto da un’intelligenza artificiale, che ha analizzato ogni fotografia riconoscendo gli elementi al suo interno: palazzi, cappelli, automobili, animali di vario tipo e un’infinità di altri oggetti. In questo modo è stato possibile organizzare un archivio, liberamente consultabile online, grazie al quale trovare immagini di ogni tipo semplicemente cercando una parola. </p>
<p> Google ci tiene a precisare che quello di Life per ora è un esperimento, e ha fatto bene a farlo perché l’intelligenza artificiale non è sempre molto accurata nel fornire i risultati. Se si cerca “computer” si trovano anche fotografie di pianoforti, perché evidentemente il sistema fatica a distinguere le tastiere per scrivere da quelle per suonare musica. Nel complesso i risultati sono comunque soddisfacenti, se si pensa che hanno reso possibile la ricerca all’interno delle immagini, senza un intervento umano per catalogare ogni oggetto, che avrebbe richiesto migliaia di persone e anni di lavoro. </p>
<p> L’esperimento, che si chiama Life Tags, è uno dei tanti organizzati negli ultimi tempi da Google per catalogare archivi di immagini, e dimostrare le capacità dei suoi sistemi automatici per farlo. La società ha anche svelato Art Palette, un altro progetto che serve per visualizzare dipinti di ogni epoca esposti nei principali musei del mondo, a seconda della predominanza dei colori sulle tele. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/mauriziocodogno/2018/04/10/lobsolescenza-della-matematica/" parent_folder="Il Post 18-20" id="file17862025" filename="lobsolescenza-della-matematica">
<p> L’obsolescenza della matematica </p>
<p> “Tutti i metodi matematici che ho studiato all’università sono diventati obsoleti nel corso della mia carriera”. Non lo dico io, che di carriera non ne ho fatta, ma il noto matematico e divulgatore britannico (anche se vive negli USA e insegna a Stanford) Keith Devlin. Ne parla in questo articolo, oltre che nel suo blog. La figura qui sotto mostra quali sono gli attuali strumenti che Devlin usa per risolvere un problema matematico, o più precisamente usare la matematica per risolvere un problema matematico: insomma nulla a che fare con i problemi matematici che di solito danno a scuola, come per esempio “quali sono le radici dell’equazione x²+4x−5=0?”. </p>
<p> Ora che vi ho fatto saltare sulla sedia, posso entrare più nel dettaglio e raccontarvi cosa dice davvero Devlin (che è della classe 1947, per la cronaca, quindi non proprio un giovincello). Quando si laureò nel 1968 aveva imparato tutti i “ferri del mestiere” dei matematici: un arsenale di strumenti che erano stati sviluppati nei millenni per risolvere i problemi che man mano arrivavano loro. In pratica, una conoscenza procedurale: “se devo risolvere questo problema, devo fare così e cosà”. Un po’ come quello che si fa di solito a scuola. L’idea di Devlin (e di tutti gli altri, a dire il vero) era che nei decenni successivi si sarebbe potuto ideare qualche altro strumento, ma la strada era quella. E in effetti per buona parte della sua carriera Devlin ha sfruttato i suoi ferri del mestiere. </p>
<p> Solo che poi è successo qualcosa di inaspettato. Il primo scossone è stato dato dalla diffusione a partire dalla fine degli anni ’60 delle calcolatrici elettroniche. Certo, per fare i conti prima si poteva usare un regolo calcolatore, ma i risultati erano molto approssimati. Ora non servivano più tutte le tecniche per fare i conti a mente. Il secondo scossone dipende dai personal computer. Gli spreadsheet permettono di fare rapide simulazioni senza bisogno di imparare a programmare; ma i computer sono diventati sempre più bravi anche con il calcolo simbolico, fino ad arrivare a Mathematica che al prezzo di 160 euro più Iva l’anno (edizione personale, uno studente paga meno della metà) ti fa tutti i conti anche formali per risolvere un problema specificato abbastanza bene. Se serve giusto risolvere un problema ogni tanto puoi anche andare su Wolfram Alpha e fargli fare i conti. In pratica, tutta la matematica procedurale sviluppata con tanta fatica a partire dagli assiro-babilonesi è ormai demandabile al computer. Che resta allora da fare a un matematico? </p>
<p> Tantissimo. La differenza è che sono cose diverse da quelle del passato. Un po’ di conoscenza procedurale serve sempre, ma solo perché rende più facile comprendere come funzionano le procedure, e quindi ci dà la possibilità di sfruttare i computer perché riusciamo a dirgli esattamente cosa vogliamo. I conti se li faccia lui, l’hanno costruito apposta. Quello che secondo Devlin è fondamentale nel ventunesimo secolo – per tutti, non solo per chi voglia dedicarsi alle materie scientifiche, le cosiddette STEM – è un senso matematico (“number sense” nell’originale), qualcosa che non ha nulla a che fare con la precisione a cui siamo abituati a pensare quando si parla di matematica. Noi esseri umani non siamo bravi a fare i conti, ma rispetto ai computer possiamo capire cosa vogliamo, e avere un’idea di quale può essere il risultato che cerchiamo. Ci penseranno poi i calcolatori elettronici a verificarlo; ma come dicevo sopra, per far verificare un risultato da un computer bisogna saperglielo spiegare bene. </p>
<p> Devlin è favorevole al cosiddetto Common Core, l’insieme delle nozioni che dovrebbero essere conosciute dagli studenti americani, proprio perché va in questa direzione. Il problema è che un lavoro che passi dalla proceduralità alla creazione di un senso matematico non è per nulla facile, senza contare che ci sono anche dei problemi a misurarlo: un conto è vedere se gli esercizi propinati hanno la risposta corretta, controllando al più che lo studente non abbia nascosto uno smartphone a cui dare in pasto il testo; altra cosa è per esempio assegnare problemi reali e soprattutto aiutare i ragazzi a trovare le strade possibili per arrivare a una soluzione. Devlin, che qualche mese fa ha tenuto un minicorso in una scuola per ragazzi sopra la media, ha chiesto loro di stimare qual è l’algoritmo che UPS ha usato per spedire i pacchi con il materiale didattico dal suo ufficio a lì; ma è chiaro che quell’approccio non è scalabile. </p>
<p> Quello che tutti noi possiamo fare è però cominciare a pensare ogni tanto in modo matematico: aprile, oltre che il mese più crudele come diceva Eliot, è anche il mese della consapevolezza matematica (niente battute sulla possibile correlazione, grazie) e quindi è il momento giusto. In fin dei conti molti degli strumenti di Devlin, da Quora a Wikipedia, da Math Exchange a Linkedin, sono legati alla collaborazione. Non è più il tempo in cui i matematici lavoravano fondamentalmente da soli: ormai la collaborazione è indispensabile, non foss’altro che per evitare di rifare il lavoro di qualcun altro. Se ho un problema e c’è chi l’ha già risolto, o almeno ne ha risolto uno simile, perché non posso sfruttare il suo lavoro? Certo, prima devo capirlo, e quindi torniamo al punto di partenza… </p>
</doc>
<doc url="https://www.ilpost.it/tag/moneta-virtuale/" parent_folder="Il Post 18-20" id="file17862034" filename="moneta-virtuale">
<p> moneta virtuale </p>
<p> PayPal, uno dei più grandi sistemi per i pagamenti elettronici al mondo, ha annunciato di essersi ritirato dalla Libra Association, l’organizzazione che avrà il compito di gestire la valuta virtuale Libra promossa da Facebook. In un comunicato diffuso venerdì 4 </p>
<p> La moneta virtuale cambierà il modo in cui paghiamo e spostiamo denaro online? Lo pensa Marc Andreessen, ideatore dei primi browser, e spiega perché sul New York Times </p>
<p> La moneta virtuale ha perso in poche ore più di metà del suo valore in mezzo a brusche oscillazioni: che cosa c'è che non va (un indizio: c'entrano le banche centrali) </p>
<p> In un modo complicato, ma sta crescendo molto: guida minima sulla moneta virtuale di cui parlano tutti (complici Cipro e una serie tv) </p>
<p> dalla redazione </p>
<p> Che scelte si fanno quando ci sono in ballo fattori di sicurezza e fattori di informazione: si valuta ogni volta </p>
<p> Il bilancio di una giornata di incontri del Post a Faenza promette molto bene, per il Post e per tutti </p>
<p> Sabato 26 settembre ritorna "Talk", una giornata del Post per vedersi - con cautela - e parlare un po' di tutto, con molti ospiti </p>
</doc>
<doc url="https://www.ilpost.it/2018/11/22/nanoinfluencer-influencer-social-network-marketing/" parent_folder="Il Post 18-20" id="file17862003" filename="nanoinfluencer-influencer-social-network-marketing">
<p> Arrivano i “nanoinfluencer” </p>
<p> Le aziende stanno iniziando a farsi pubblicità sui social network attraverso persone con poche migliaia di followers: costano molto meno e creano legami di fiducia più profondi </p>
<p> Anche chi è un frequentatore solo occasionale dei social network avrà sentito almeno una volta il termine influencer, una parola che identifica quelle persone che hanno un gran numero di seguaci e quindi sono in grado di influenzare i gusti del pubblico – in termini di consumi – grazie alla loro popolarità. Alcune di queste persone sono famose perché artisti o modelli, ma molte altre hanno un grande seguito proprio per via della loro presenza sui social network, in particolare su Instagram, e dei contenuti che pubblicano. </p>
<p> Gli addetti ai lavori distinguono tra tre tipi di influencer, in base al loro seguito: megainfluencer, quando hanno più di 500mila followers; normali influencer quando ne hanno tra i 100mila e i 500mila; microinfluencer, che ne hanno tra i 10mila e i 100mila. Negli ultimi tempi, però, si sta sviluppando una nuova categoria, molto diversa da quelle sopra citate: sono i nanoinfluencer, che hanno meno di 10mila followers ma che nel loro piccolo stanno cambiando il modo in cui le aziende fanno marketing sui social network. </p>
<p> Il mercato dei post sponsorizzati sta cambiando I primi tre tipi di influencer sono da anni sempre più cercati dalle aziende che vogliono sponsorizzare i loro prodotti, che sia una crema per il viso, un marchio di scarpe o delle misteriose bevande “bruciagrassi” (se ve lo chiedete, la risposta è no, non funzionano). Il mercato, però, è diventato così vasto che spesso per un’azienda investire su un solo grande influencer richiede un prezzo troppo alto, e non garantisce i ritorni economici desiderati. Circolano stime molto diverse, ma considerate che una persona con 100mila followers può essere pagata da un’azienda 1.000 dollari (circa 900 euro) per sponsorizzare un prodotto, mentre quando si parla di milioni di followers le cifre per un singolo post possono superare i 50.000 euro. </p>
<p> Ai nanoinfluencer, invece, spesso può bastare ricevere un prodotto in omaggio, senza pagare, in cambio di un post sponsorizzato. Certo, non sono famosi, ma anche per questo hanno un rapporto spontaneo e non artificioso con i propri followers, e per chi vuole fare pubblicità sui social network investire su di loro può voler dire ottenere il massimo risultato con il minimo sforzo. Sono persone comuni che, nonostante abbiano pochi followers, riescono a creare con questi un legame di fiducia più forte rispetto ai personaggi più famosi. Rendono molto meno dei personaggi famosi, certo; ma costano anche molto meno. </p>
<p> Inoltre, ingaggiare un personaggio famoso anche solo per un paio di post richiede spesso una serie di trattative molto precise, e le aziende non possono certo costringerli a dire o fare cose che questi personaggio non vogliono dire o fare. I nanoinfluencer invece non hanno grandi pretese, e in cambio di prodotti gratis o piccoli compensi dicono qualsiasi cosa le aziende vogliano. Il New York Times racconta per esempio di Alexis Baker, una ragazza di 25 anni con circa 3mila seguaci su Instagram, che sul suo profilo ha sempre pubblicato prevalentemente foto dei suoi vestiti o delle sue vacanze. Un giorno la sua presenza sul social network è cambiata e ha iniziato a comportarsi come una delle tante famose influencer di moda, iniziando a pubblicizzare nelle sue foto cosmetici, shampoo e altri prodotti, accompagnati dagli hashtag #sponsored (sponsorizzato) o #ad (pubblicità). «I miei amici mi dicevano: “Aspetta un attimo, tu non hai decine di migliaia di seguaci. Come è possibile che ti abbiano contattato?” E io non sapevo proprio cosa rispondere». </p>
<p> Per i nanoinfluencer non è una questione di soldi Chi si occupa del reclutamento di queste nuove figure sono agenzie specializzate che analizzano i profili sui social network e contattano le varie persone per proporre loro di collaborare: per il momento soprattutto negli Stati Uniti, ma è una tendenza secondo molti destinata ad arrivare anche in Europa. Obviously, per esempio, è un’agenzia di marketing specializzata negli influencer, con 7.500 nanoinfluencer che pubblicizzano i prodotti dei suoi clienti. Secondo Mae Karwowski, CEO e fondatrice di Obviously, questa strategia sarà quella che più di tutte darà frutti in futuro: progetta di raddoppiare entro marzo il numero di nanoinfluencer con cui collaborare, a scapito degli influencer più famosi. «Lavorare con influencer sempre più piccoli ci ha dato una grande spinta, perché la loro capacità di coinvolgere chi li segue è molto alta, mentre tra gli influencer più grandi si è arrivati a un punto di saturazione». </p>
<p> Questa strategia funziona in particolare con le generazioni più giovani, ormai abituate a vedere sui social network persone che pubblicizzano prodotti, e che quindi desiderano far parte anche loro di questo mercato degli influencer. Per un nanoinfluencer pubblicizzare un prodotto non è un lavoro, ma il solo fatto di poter dire ai propri seguaci di essere stati contattati da un’azienda li gratifica e li fa sentire importanti. «È un po’ come quando una tua amica ti consiglia un prodotto per la pelle», ha raccontato Kelsey Rosenberg, anche lei diventata una influencer con poco meno di 2mila seguaci, «ma io invece di farlo con le mie amiche durante un aperitivo, lo faccio con i miei seguaci su Instagram». </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/02/20/nuova-intelligenza-artificiale-google-prevede-rischio-cardiovascolare-guardandoti-negli-occhi/" parent_folder="Il Post 18-20" id="file17862048" filename="nuova-intelligenza-artificiale-google-prevede-rischio-cardiovascolare-guardandoti-negli-occhi">
<p> Una nuova intelligenza artificiale di Google prevede il rischio cardiovascolare guardandoti negli occhi </p>
<p> Ha imparato a riconoscere gli indizi sulla retina, è più veloce ed è accurata quasi quanto gli esami tradizionali </p>
<p> Grazie all’intelligenza artificiale, Google ha realizzato un nuovo sistema per valutare il rischio di sviluppare malattie cardiache, utilizzando una scansione della retina, la parte più interna degli occhi. I risultati ottenuti finora sono molto promettenti e comparabili a quelli ottenuti con i sistemi di diagnosi tradizionali. La ricerca è stata condotta da Google in collaborazione con Verily, una sua società controllata che si occupa di nuove tecnologie da applicare in ambito sanitario. Lo studio è stato pubblicato sulla rivista scientifica Biomedical Engineering e una sua prima versione preliminare era stata resa pubblica lo scorso autunno. </p>
<p> Analizzando un’immagine della retina dei pazienti, l’algoritmo riesce a calcolare età del paziente e pressione sanguigna, oltre a rilevare eventuali abitudini – come il fumo – che comportano un sensibile aumento del rischio, soprattutto nei soggetti predisposti. Combinando insieme questi dati derivati dalla scansione oculare, il sistema è in grado di effettuare una previsione del rischio che nei test si è rivelata affidabile quanto quella realizzata con i metodi tradizionali. </p>
<p> (Google) </p>
<p> L’algoritmo è stato istruito con i classici metodi del “machine learning” (“apprendimento automatico”), offrendogli quindi un’enorme quantità di dati per riconoscere andamenti. Il sistema ha analizzato 300mila referti medici di altrettanti pazienti, per i quali erano state raccolte altre informazioni mediche oltre alle scansioni delle loro retine. In questo modo ha imparato autonomamente ad associare particolari caratteristiche nella retina ad altri indicatori, che contribuiscono a calcolare il rischio cardiovascolare. La retina è percorsa da un’intricata serie di vasi, dalla cui analisi si possono capire molte cose sulla salute di un paziente. </p>
<p> Terminato l’apprendimento automatico, i ricercatori di Google e Verily hanno messo alla prova il loro algoritmo presentandogli due immagini di altrettante retine: una di un paziente che aveva sofferto di un problema cardiovascolare negli ultimi 5 anni, l’altra di un paziente sano. Nel 70 per cento dei casi, l’algoritmo è riuscito a indicare correttamente quale delle due immagini appartenesse al soggetto con più alto rischio cardiovascolare. Il risultato è notevole, se si considera che i metodi classici di valutazione funzionano nel 72 per cento dei casi (a parità di condizioni con l’esperimento realizzato con l’intelligenza artificiale). I test tradizionali sono inoltre più invasivi e richiedono più tempo, perché rendono per esempio necessario un prelievo del sangue. </p>
<p> I medici sanno da tempo che con l’analisi della retina si possono capire molte cose sullo stato di salute di un paziente, dal punto di vista cardiovascolare. L’algoritmo potrà quindi essere utilizzato per rendere molto più veloci le diagnosi ed estenderle a più pazienti, rendendo possibile un controllo più accurato della popolazione a rischio. Il sistema è naturalmente agli inizi e, benché promettente, dovrà superare ancora altre prove prima di diventare parte delle comuni pratiche per effettuare le diagnosi. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/09/14/nvidia-arm/" parent_folder="Il Post 18-20" id="file17862077" filename="nvidia-arm">
<p> Nvidia acquisterà ARM, azienda che progetta chip, per più di 33 miliardi di euro </p>
<p> L’azienda statunitense di processori grafici Nvidia ha annunciato acquisterà ARM, azienda che progetta chip, dalla società giapponese SoftBank per 40 miliardi di dollari (circa 33 miliardi e mezzo di euro). I chip di ARM sono installati su innumerevoli tipi di smartphone, pc e console per videogame, ma sono anche utilizzati nella robotica avanzata. ARM continuerà ad avere sede nel Regno Unito ed opererà come una divisione di Nvidia. L’amministratore delegato di Nvidia Jensen Huang ha detto che la priorità dopo l’acquisizione per la sua azienda sarà quella di «diffondere la tecnologia Nvidia attraverso la grande rete di ARM». </p>
<p> SoftBank aveva acquistato Arm nel 2016 per 31 miliardi di dollari (circa 26 miliardi di euro). Nvidia pagherà a SoftBank 21,5 miliardi di dollari in azioni (quasi 18 miliaedi di euro) e 12 miliardi di dollari in contanti (circa dieci miliardi di euro), inclusi 2 miliardi di euro alla firma. L’accordo prevede che SoftBank acquisisca una partecipazione in Nvidia compresa tra il 6,7% e l’8,1%. </p>
</doc>
<doc url="https://www.ilpost.it/2019/10/02/psicoterapia-online/" parent_folder="Il Post 18-20" id="file17862031" filename="psicoterapia-online">
<p> La psicoterapia online non è tutta fuffa </p>
<p> Se integrate con la psicoterapia tradizionale, le nuove tecnologie possono essere di aiuto ai pazienti con disagio psicologico </p>
<p> La maggior parte delle persone non esita a chiamare il medico di famiglia quando ha l’influenza, o il dermatologo quando scopre uno sfogo sulla pelle, o il dentista quando il mal di denti diventa insopportabile. Sono pochi invece quelli che riconoscono di dover chiedere aiuto quando sperimentano attacchi d’ansia, crolli depressivi o altri sintomi di un disagio mentale. Spesso passa molto tempo tra il momento in cui ci si rende conto per la prima volta di aver bisogno di aiuto e il momento in cui effettivamente si inizia una psicoterapia: nel caso dei disturbi d’ansia si è calcolato che le persone aspettano in media due anni prima di rivolgersi a un professionista (quando lo fanno). </p>
<p> Le barriere che frenano le persone sono diverse: innanzitutto culturali, perché in molti contesti è ancora radicata l’idea che la psicoterapia sia una cosa riservata ai “matti” e che gli psicologi siano solo ciarlatani, e poi ragioni più personali, quelle che ci trattengono fino all’ultimo dall’ammettere a noi stessi che c’è un problema e che non possiamo affrontarlo da soli. A queste ragioni più profonde e radicate si aggiungono ragioni più pratiche, ma non per questo trascurabili: molte persone non sanno da dove iniziare a chiedere aiuto, a chi rivolgersi, quale approccio sia meglio per loro o banalmente non sanno come conciliare la terapia con la propria vita quotidiana per motivi di tempo e soldi. </p>
<p> Negli ultimi anni in molti si sono chiesti come superare questi ostacoli e rendere la psicoterapia più accessibile a un maggior numero di persone. Nel rispondere a questa esigenza, la tecnologia ha avuto un ruolo importante, attraverso strumenti come le videochiamate o i servizi di messaggistica istantanea, oltre che piattaforme, applicazioni e sistemi di intelligenza artificiale che hanno ridotto le distanze e i costi della terapia. Nella direzione di una maggiore accessibilità però bisogna stare attenti a non perdere di vista gli elementi su cui la psicoterapia si fonda e che la rendono efficace. </p>
<p> La terapia su Skype funziona? Tradizionalmente la psicoterapia si svolge all’interno di una cornice molto rigida che viene definita setting e che è l’insieme di una serie di norme che regolano il rapporto tra terapeuta e paziente. Il setting è sia uno spazio mentale, quello della relazione tra il terapeuta e il paziente, che uno spazio fisico delimitato per esempio dalle pareti della stanza in cui si svolge la terapia, o dall’orario e dal giorno della terapia, che vanno mantenuti il più possibile invariati. Altre regole del setting riguardano il rispetto di orari e pagamenti, la natura dei contatti tra paziente e terapeuta al di fuori delle sedute e altro. </p>
<p> Visto il ruolo centrale del setting per il funzionamento del processo psicoterapeutico, ci si è domandati se spostare le sedute da una stanza allo schermo di un computer con applicazioni come Skype non potesse avere effetti negativi sull’efficacia della terapia. Per trovare una risposta a questa domanda, negli ultimi vent’anni sono stati condotti diversi studi clinici negli Stati Uniti, in Svezia e in Israele i cui risultati hanno mostrato che nella maggior parte dei casi la terapia online è una valida alternativa a quella di persona e che le due sono paragonabili sia sul piano della soddisfazione del paziente che negli effetti a lungo termine. </p>
<p> Fatte salve alcune condizioni cliniche peculiari o per gravità o per tipologia di sintomi (come persone a rischio di suicidio), l’efficacia della terapia a distanza è stata dimostrata per la maggior parte delle terapie, indipendentemente dall’approccio psicoterapeutico (esistono diversi tipi di psicoterapia, ad esempio quella cognitivo-comportamentale, quella sistemica e quella psicodinamica). Gli elementi necessari perché una terapia sia efficace infatti sono fattori comuni a tutti gli approcci, ovvero la costruzione di un’alleanza tra terapeuta e paziente, l’empatia, la fiducia e la condivisione degli obiettivi su cui lavorare. Se queste cose ci sono e funzionano, impuntarsi su aspetti formali della terapia come il fatto di essere presenti di persona, può diventare addirittura controproducente. </p>
<p> Per persone che dopo aver iniziato una terapia di persona decidono di trasferirsi in un’altra città o in un altro paese, il passaggio alla terapia online è una buona soluzione per non interrompere una relazione terapeutica che funziona e dover ricominciare tutto da capo con un nuovo professionista. Per alcuni pazienti, la terapia con videochiamata è a maggior ragione efficace perché è anche l’unica opzione possibile: per esempio per chi vive in zone particolarmente isolate, per chi ha problemi di mobilità a causa di disabilità fisiche, malattie croniche o disagi psicologici (come la paura degli spazi aperti o forme di fobia sociale) o semplicemente per chi ha impegni che gli impediscono di andare regolarmente nello studio del terapeuta. L’American Psychological Association fa notare anche come per i pazienti più giovani, abituati fin da piccoli a una comunicazione mediata da chat e chiamate, la terapia online possa risultare più rassicurante di un incontro di persona. </p>
<p> E le altre forme di terapia online? Oltre alla terapia a distanza con strumenti come Skype — dove le sedute in studio semplicemente vengono “trasportate” su schermo, ma di fatto mantengono le stesse regole —, sotto il cappello di “terapia online” si possono trovare servizi di altro tipo, anche molto lontani dalla terapia tradizionale. Soprattutto negli Stati Uniti, negli ultimi anni sono nati numerosi progetti nell’ambito dell’innovazione del supporto psicologico. </p>
<p> Talkspace è uno tra i servizi di psicoterapia online più famosi negli Stati Uniti, grazie anche alla visibilità del suo testimonial, il nuotatore olimpico Michael Phelps, che l’ha usato per superare un momento di difficoltà e ha condiviso la sua testimonianza in uno spot. È un sito che seleziona per l’utente alcuni professionisti sulla base delle risposte date a un questionario iniziale e gliene fa scegliere uno. Una volta accoppiati paziente e terapeuta, si apre una chat dove il paziente può scrivere al terapeuta quando e quanto vuole, con la garanzia di ricevere una risposta entro un determinato tempo oppure chiedere un appuntamento in videochat. Il pacchetto base permette di messaggiare illimitatamente e costa 65 dollari alla settimana. La conversazione in questo caso è più simile a un continuo scambio di mail piuttosto che a una seduta periodica su Skype. </p>
<p> Un’altra piattaforma che negli Stati Uniti è molto usata (ha più di 600mila utenti e quasi 5mila terapeuti registrati) è Betterhelp, che mette in contatto terapeuti e utenti 24 ore su 24 tramite messaggi, chat, telefono e videochiamate. A gennaio è stato pubblicato uno studio sull’approccio multicanale di Betterhelp che ha rilevato una riduzione dei sintomi nei pazienti affetti da depressione. Sull’efficacia di questi servizi basati sulla messaggistica diversi esperti e utenti si sono espressi positivamente, ma esistono ancora pochi studi ed è molto difficile fare un confronto con la terapia tradizionale. </p>
<p> Un’ulteriore variante di queste nuove forme di supporto psicologico è quella degli assistenti virtuali o chatbot, dove la tecnologia non si limita a mettere in contatto paziente e terapeuta a distanza, ma sostituisce completamente il terapeuta. Tra i più conosciuti al momento ce ne sono due in lingua inglese, Woebot e Tess, intelligenze artificiali che comunicano con gli utenti tramite il programma di messaggistica di Facebook. Entrambe funzionano con algoritmi che conversano con l’utente usando domande e suggerimenti in risposta alle parole che manifestano un possibile disagio dell’utente. Per esempio, se l’utente scrive “nessuno mi vuole bene”, l’intelligenza artificiale cercherà di sostituire questo pensiero con altri più funzionali per il benessere della persona. Diversi studi hanno valutato l’efficacia di un percorso di psicoterapia fatto tramite chatbot e allo stato attuale non lo si può considerare del tutto efficace o risolutivo per determinati disturbi. Lo psicoterapeuta virtuale insomma non riesce ancora a sostituire un terapeuta umano, ma può servire come sostegno integrativo alla terapia o come strumento d’informazione che serva da collegamento tra il paziente in cerca di aiuto e un servizio di aiuto adeguato (che vada oltre la ricerca su internet di possibili sintomi e “cure”). </p>
<p> E in Italia? In Italia, dove ancora la psicoterapia tradizionale fatica a prendere piede, sono stati fatti alcuni tentativi, ma senza grande successo. Tra le realtà che maggiormente stanno investendo nell’innovazione della pratica psicoterapeutica c’è il Centro Medico Santagostino, un poliambulatorio specialistico che offre tra le altre cose un servizio di psicoterapia personalizzata a Milano, Brescia e Bologna e che mira a raggiungere pazienti su tutto il territorio con la terapia a distanza. </p>
<p> Dalla sua nascita, il servizio di psicoterapia del Centro Medico Santagostino ha aiutato più di 15mila persone e ogni mese riceve una media di 400 richieste di aiuto. Dei percorsi di psicoterapia di cui si sta occupando in questo periodo circa il 7 per cento si svolge online. Sono quasi tutti pazienti che iniziano la terapia di persona e poi per una serie di motivi decidono di continuare online. «Nessuno di questi pazienti ha mai trovato inadeguata la nostra proposta di continuare la terapia online, perché la vive come la normale prosecuzione di un rapporto che funziona e che si basa sulla fiducia» ha raccontato al Post Michele Cucchi, psichiatra e direttore sanitario del centro, «ma parliamo solo di una piccola minoranza: di quelli che hanno già un alto livello di consapevolezza, che hanno deciso di iniziare una terapia e che l’hanno preso come impegno. Là fuori però ci sono moltissime altre persone che convivono con un disagio psicologico, ma non sono disposte a portarlo in uno studio medico». </p>
<p> Secondo Cucchi lo strumento della psicoterapia online è particolarmente adatto per provare a risolvere i problemi psicologici diffusi tra i giovani: «In quest’epoca storica ci troviamo a fare i conti con la profonda solitudine che si nasconde nell’illusione di essere sempre connessi, e con un senso costante di inadeguatezza rispetto a standard e aspettative troppo alte che la società ci impone. Tutto questo non sfocia necessariamente in condizioni patologiche per cui sia necessaria la psicoterapia, ma va comunque intercettato e accolto in uno spazio di ascolto. A volte bastano una telefonata o uno scambio di mail per impostare un rapporto di fiducia e indirizzare queste persone verso ciò di cui hanno bisogno». </p>
<p> Uno dei progetti a cui il Centro Medico Santagostino sta lavorando è una chat aperta, gestita a turno dagli psicoterapeuti del centro, che si occupi di rispondere alla prima richiesta di contatto da parte dei potenziali pazienti curiosi, ma ancora troppo scettici per prenotare una seduta. Sarà una specie di piattaforma di messaggistica istantanea come quelle che si sono affermate negli Stati Uniti, ma gratuita e riservata solo alla prima fase di contatto tra pazienti e terapeuti. Dopo il primo contatto, che serve a chiarire le idee al paziente e porre una base di fiducia per la costruzione di una relazione terapeutica, se vorrà, il paziente potrà iniziare una terapia online con lo specialista più adatto. L’obiettivo finale è sfruttare al massimo le potenzialità degli strumenti digitali per rendere accessibile il modello psicoterapeutico del Santagostino in tutta Italia. </p>
<p> «Anche i terapeuti hanno dovuto mettersi in discussione» ha aggiunto Cucchi «molti non erano convinti di poter usare Skype o una chat come spazio terapeutico e si rifiutavano di impostare un percorso online con un paziente mai incontrato di persona, ma quelli che hanno provato poi hanno quasi sempre scoperto che è più naturale ed efficace di quanto possa sembrare». </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/11/25/punteggio-cittadini-pechino/" parent_folder="Il Post 18-20" id="file17862026" filename="punteggio-cittadini-pechino">
<p> I cittadini di Pechino avranno un punteggio basato sul loro comportamento </p>
<p> Chi avrà molti punti potrà accedere a più servizi, chi ne avrà pochi avrà la vita più difficile: e tutto sarà regolato dal governo </p>
<p> La città di Pechino, in Cina, ha avviato un programma con l’obiettivo di dare entro il 2021 un punteggio a tutti i suoi cittadini basato sulla loro condotta, e che potrà essere utilizzato per accedere a particolari servizi sociali o rimanere esclusi da altri. Il piano è stato presentato dall’amministrazione locale e interesserà almeno 20 milioni di persone, con conseguenze dirette sulla loro vita di tutti i giorni. Le persone con maggiori “punti sociali” riceveranno un trattamento migliore e diversi vantaggi, mentre quelle con pochi punti – a causa dei loro comportamenti, di multe e violazioni della legge – avranno una vita più difficile. </p>
<p> Il regime cinese ha sempre voluto controllare in modo pervasivo la vita dei suoi cittadini, con l’obiettivo dichiarato di ridurre la criminalità e incentivare i comportamenti virtuosi. La diffusione di social network e applicazioni per comunicare, come WeChat, ha offerto però al governo la possibilità di sorvegliare molto più accuratamente le abitudini e le attività dei suoi cittadini rispetto al passato; senza contare i primi esperimenti con sistemi di intelligenza artificiale, che permettono alle telecamere di sicurezza nelle città cinesi di monitorare gli spostamenti di ogni persona, rilevando eventuali comportamenti sospetti. La crescente sorveglianza dei cittadini ha portato a numerose critiche nei confronti del governo cinese, soprattutto da parte delle organizzazioni umanitarie e per i diritti civili. </p>
<p> Il progetto di Pechino prevede l’istituzione di una sorta di black list nella quale saranno inserite tutte le persone con un punteggio molto basso e considerate non affidabili. Il documento che presenta il piano dice che queste persone “non potranno muovere un singolo passo”, indicando che saranno quindi emarginate e impossibilitate a fruire dei servizi sociali. La presentazione risale allo scorso luglio, ma è stata ripresa solo di recente da Xinhua, la principale agenzia di stampa cinese controllata dal governo. </p>
<p> Pechino non è l’unica città cinese ad avere avviato piani di questo tipo. Ad Hangzhou, nella provincia orientale di Zhejiang, il sistema dei punti è attivo da inizio anno e prevede diversi sistemi per attribuire i punteggi. I cittadini che fanno volontariato o donano il sangue, per esempio, ricevono punti, mentre vengono penalizzati i cittadini che violano il codice della strada o che non rispettano le altre leggi. </p>
<p> La Commissione per lo sviluppo nazionale e le riforme, che fa riferimento al governo, tiene sotto controllo i sistemi a punti e raccoglie le statistiche sul loro andamento. Secondo i dati in suo possesso, fino allo scorso maggio la soluzione dei punteggi ha fatto sì che decine di milioni di persone non abbiano potuto prenotare un volo aereo, oppure non si siano potute imbarcare su uno dei tanti treni ad alta velocità, come forma di punizione per il loro comportamento. </p>
<p> A Pechino la gestione del sistema sarà più complessa a causa della grande popolazione, dell’estensione geografica della città e della presenza di diverse agenzie e istituzioni che hanno a che fare con i cittadini. Il piano prevede la creazione di un unico centro dati, dove dovranno confluire le informazioni su ogni cittadino. L’idea è che nel tempo sia compreso un po’ di tutto, sia per quanto riguarda la valutazione sia per premiare i comportamenti virtuosi o sanzionare quelli non corretti. </p>
<p> Dopo le singole città, il governo potrebbe decidere di estendere l’attività di monitoraggio e attribuzione dei punti in tutta la Cina. Non è ancora chiaro se il sistema sarà davvero efficace nell’incentivare i comportamenti virtuosi da parte dei cittadini. Scambi di persona, errori nell’attribuzione dei punti e altri sbagli potrebbero complicare la vita a molte persone, limitando ulteriormente i pochi diritti e le libertà di cui possono godere in Cina. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/12/17/rapporto-senato-interferenze-russia-elezioni-statunitensi-2016/" parent_folder="Il Post 18-20" id="file17862002" filename="rapporto-senato-interferenze-russia-elezioni-statunitensi-2016">
<p> C’è un nuovo rapporto sulle interferenze russe nelle elezioni statunitensi </p>
<p> Lo ha diffuso in anteprima il Washington Post: conferma il coinvolgimento della propaganda russa nelle presidenziali del 2016 e le reticenze di Facebook e gli altri </p>
<p> Il Washington Post ha pubblicato i primi risultati di un rapporto realizzato per conto del Senato statunitense sulle interferenze russe nelle presidenziali del 2016 negli Stati Uniti, che avrebbero contribuito alla vittoria di Donald Trump. Lo studio è stato svolto dal Computational Propaganda Project dell’Università di Oxford in collaborazione con la società di analisi Graphika. I risultati non sono ancora ufficiali, ma dalla versione ottenuta dal Washington Post emergono sottovalutazioni e scarsa preparazione da parte delle principali società di Internet, soprattutto nel periodo in cui furono organizzate le campagne di disinformazione. </p>
<p> Come in altri rapporti e relazioni sulle interferenze russe, anche il nuovo studio indica l’Internet Research Agency (IRA) come la principale responsabile. L’IRA ha sede a San Pietroburgo ed è accusata dagli Stati Uniti di avere interferito nella campagna elettorale delle presidenziali del 2016, sfruttando principalmente i social network e suddividendone gli utenti in gruppi, verso i quali inviare specifici messaggi in base ai loro interessi e orientamenti. Per farlo, gli agenti dell’IRA hanno utilizzato strumenti disponibili a tutti, come quelli di Facebook per organizzare campagne pubblicitarie sul social network in base ai gusti dei suoi iscritti. </p>
<p> L’analisi spiega che furono soprattutto sfruttati alcuni temi non solo per coinvolgere gli indecisi, e orientarli verso Trump, ma anche per rafforzare le convinzioni degli elettori conservatori. Temi come il diritto a possedere le armi e l’immigrazione sono stati centrali per provare a spingere parte dell’elettorato verso i Repubblicani, mentre altri argomenti come false notizie su come votare o tese a minare la credibilità delle istituzioni elettive sono state sfruttate per disincentivare gli elettori più di sinistra. L’IRA ha inoltre sfruttato le sue migliaia di account sui social network per inviare messaggi mirati a musulmani, cristiani, ispanici, omosessuali, reduci di guerra, abitanti degli stati del Sud e altre categorie. </p>
<p> Facebook, Twitter e gli altri sono criticati nel rapporto per non avere risposto adeguatamente alle attività sospette nel 2016, ignorando o sottovalutando la loro portata. Lo studio critica inoltre le aziende di Internet per essere state poco collaborative, fornendo pochi dati e dettagli sul periodo in cui le interferenze russe furono più diffuse. </p>
<p> A chi se ne sta occupando in Senato, per esempio, Facebook ha fornito i post di appena 81 Pagine e informazioni su 76 account utilizzati per acquistare gli annunci pubblicitari, ma non ha diffuso altri dati sugli account gestiti dall’IRA. Anche Twitter, nonostante gli annunci fatti, non ha semplificato molto il lavoro dei ricercatori, per la complicata ricerca dei tweet più rilevanti. Google ha fatto qualcosa di analogo con YouTube, fornendo dati parziali e che non hanno permesso ai ricercatori di compiere un’analisi più approfondita. </p>
<p> Le grandi società di Internet statunitensi negli ultimi due anni si sono assunte qualche responsabilità, dimostrando soprattutto di volere cambiare gli strumenti che mettono a disposizione degli utenti e di chi vuole fare pubblicità, per ridurre il rischio che questi possano essere impiegati per interferenze dall’esterno. Le modifiche sembrano avere dato i loro frutti nel caso delle recenti elezioni di metà mandato di novembre, che non sono però state analizzate nel nuovo studio per conto del Senato. Molti osservatori ritengono che comunque Facebook e gli altri non stiano facendo abbastanza, soprattutto nel dare informazioni su come gestirono le anomalie riscontrate nel 2016, a campagna elettorale ancora in corso. È per esempio emerso che Facebook avesse molte più informazioni sul problema di quanto a lungo ipotizzato, ma che non avesse poi assunto misure adeguate per affrontarlo. </p>
<p> Lo sfruttamento di Facebook permise soprattutto di raggiungere gli elettori conservatori e afroamericani. Le 20 Pagine su Facebook più seguite raccolsero 39 milioni di like, 31 milioni di condivisioni, 5,4 milioni di reazioni e 3,4 milioni di commenti. Secondo i dati forniti da Facebook, la campagna portata avanti dalla Russia raggiunse almeno 126 milioni di persone sul social network, e altri 20 milioni su Instagram, applicazione su cui le analisi riferite alle interferenze russe sono state finora meno approfondite. </p>
<p> Per quanto riguarda l’IRA, la ricerca definisce poco accurata la gestione degli account, con dimenticanze e leggerezze che avrebbero dovuto far sospettare qualcosa in più ai gestori dei social network. In molti casi gli agenti russi utilizzarono direttamente i rubli per pagare gli annunci sponsorizzati sui social, così come impiegarono numeri di telefono russi per confermare i loro account e i contatti disponibili. Sono stati trovati inoltre diversi accessi agli account effettuati da San Pietroburgo e facilmente riconducibili all’IRA. L’organizzazione non sembrava curarsi più di tanto di questi dettagli e altrettanto sembra abbiano fatto i social network, nel momento in cui si stava svolgendo la campagna elettorale del 2016. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/01/26/reddit-finti-video-porno-celebrita/" parent_folder="Il Post 18-20" id="file17862050" filename="reddit-finti-video-porno-celebrita">
<p> I finti video porno delle celebrità fatti con l’intelligenza artificiale </p>
<p> I sistemi per scambiare le facce nei video con quelle di altre persone stanno diventando sempre più semplici da usare, e i risultati sono sempre più realistici e inquietanti </p>
<p> Un’applicazione per sostituire digitalmente la faccia di una persona in un video con quella di un’altra sta riscuotendo molto successo su Reddit, soprattutto da quando gli utenti hanno iniziato a sfruttarla per realizzare finti video pornografici, utilizzando le facce di attrici famose e altre personalità dello spettacolo. Il canale di Reddit (subreddit) “Deepfakes” conta ormai quasi 30mila iscritti, che condividono le loro creazioni e si danno consigli per migliorare il sistema per realizzare i loro video e renderli più realistici. Le iscrizioni sono raddoppiate in un paio di giorni e la popolarità dell’applicazione pone numerosi interrogativi, soprattutto sulla possibilità di realizzare video realistici completamente falsi, che potrebbero mettere in difficoltà personaggi famosi (soprattutto tra le donne famose, che subiscono la ricorrente diffusione illecita di loro video e foto private) o essere utilizzati per altri scopi, anche legati alla criminalità. </p>
<p> Alla fine dello scorso anno, l’utente “deepfakes” di Reddit finì al centro del dibattito sui video fasulli realizzati con l’intelligenza artificiale. Aveva messo a disposizione di tutti algoritmi e codici per cambiare le facce nei video, usandone altre ottenute dall’analisi di varie fotografie di un soggetto. Il sistema funziona più o meno come il famoso filtro di Snapchat per invertire due facce riprese dalla telecamera del proprio smartphone, ma è meno rudimentale e soprattutto permette di farlo con video già registrati. È sufficiente una raccolta di fotografie della faccia che si vuole inserire, con varie espressioni da fare analizzare all’intelligenza artificiale, in modo che impari a ricreare un viso realistico da sostituire a quello esistente. In molti casi, la stessa intelligenza artificiale migliora col tempo, rendendo gli effetti sempre più realistici e difficili da scoprire. </p>
<p> Lo strumento messo a disposizione da deepfakes lo scorso anno richiedeva buone conoscenze informatiche per essere utilizzato, ma la diffusione di una nuova applicazione più semplice da usare ha cambiato le cose nelle ultime settimane, facendo aumentare notevolmente il numero di persone che sperimentano la sostituzione delle facce nei video, soprattutto per creare falsi pornografici. </p>
<p> Tentativi e consigli su come fare meglio vengono condivisi nel subreddit Deepfakes (se siete in ufficio non cliccateci adesso), che porta lo stesso nome dell’utente che aveva diffuso parte degli strumenti. La stessa parola viene ormai usata per definire un video falso creato con questo sistema: “deep” fa riferimento al deep learning, una delle procedure di apprendimento delle intelligenze artificiali, mentre “fakes” vuol dire semplicemente “falsi”. L’applicazione è stata chiamata FakeApp e semplifica diversi passaggi, riducendo il numero di programmi da installare sul proprio computer. Nel subreddit è stato pubblicato anche un tutorial molto dettagliato. Il suo autore, “deepfakeapp”, ha spiegato a Motherboard di volere semplificare ulteriormente lo strumento: “Penso che l’attuale versione dell’applicazione sia un buon punto di partenza, ma spero di migliorare ancora nelle prossime settimane. Voglio portarla al punto in cui gli utenti possano semplicemente scegliere un video sul loro computer, scaricare una rete neurale collegata a una determinata faccia da un archivio aperto a tutti, in modo da invertire le facce premendo un solo tasto”. </p>
<p> FakeApp ha contribuito a fare aumentare la condivisione di video fasulli, quasi tutti di natura pornografica, su Reddit. Tra i video falsi più popolari ce ne sono uno che usa la faccia dell’attrice Cara Delevingne e un altro con il viso della cantante Katy Perry. Le loro facce sono state sovrapposte a quelle di due attrici che si masturbano davanti alla telecamera. Il risultato è molto realistico e nei commenti si trovano consigli e suggerimenti per migliorare ulteriormente l’effetto. Un altro esperimento, non legato al porno, mostra uno spezzone tratto da Saturday Night Live nel quale la vera faccia di Nicolas Cage è stata sovrapposta a quella di un imitatore, che aveva realizzato con lui uno sketch nello stesso studio. </p>
<p> La sostituzione delle facce non è stata usata naturalmente solo per scopi amatoriali o per divertirsi su Snapchat. L’idea è stata sfruttata da tempo dall’industria del cinema, per esempio per riportare sullo schermo attori morti o per mostrarli da giovani in particolari ricostruzioni. La scena più famosa prodotta finora è probabilmente quella finale di Rogue One nella quale compare una giovane principessa Leia. Per realizzarla, Disney utilizzò vecchie scene di Star Wars, sostituendo la faccia di un’attrice con quella di Carrie Fisher, che interpretava Leia nei vecchi film della saga. L’effetto era risultato abbastanza realistico, ma aveva comunque suscitato critiche, in parte per la sua resa tecnica. Un utente ha provato a usare algoritmi come quelli di FakeApp per riprodurre quella scena da zero e, sicuramente con un budget inferiore rispetto a quello degli effetti speciali per Rogue One, ha ottenuto un risultato simile se non addirittura migliore. </p>
<p> Nell’animazione qui sotto, la scena in alto è l’originale del film, quella in basso l’elaborazione amatoriale. </p>
<p> La storia di FakeApp e di sistemi simili si inserisce nell’ampio dibattito sulla crescente quantità di strumenti che permettono di creare fotografie, video e altri documenti falsi, ma estremamente realistici e difficili da scoprire. Mentre fino a qualche anno fa creare video e foto fasulle richiedeva notevoli competenze informatiche e grafiche, ora risultati analoghi e spesso migliori possono essere raggiunti con sistemi automatici, che non richiedono particolari conoscenze. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/09/27/riconoscimento-facciale-pagamento/" parent_folder="Il Post 18-20" id="file17862074" filename="riconoscimento-facciale-pagamento">
<p> Ai cinesi non piace pagare con la faccia </p>
<p> Le aziende tecnologiche cinesi hanno investito molto per mettere telecamere alle casse dei negozi, ma per ora ci sono preoccupazioni su convenienza e privacy </p>
<p> Alcune delle principali aziende cinesi attive nel settore dei pagamenti digitali, come Ant Group e WeChat, negli ultimi anni hanno investito denaro ed energie per promuovere i pagamenti con il riconoscimento facciale, che utilizzano schermi dotati di telecamera per individuare il volto del cliente e pagare dal suo conto online senza che questi abbia bisogno di usare i contanti – poco comuni in Cina – o una app sullo smartphone. I pagamenti con riconoscimento facciale dovrebbero essere più comodi per i clienti, ma a tre anni dal loro lancio ancora non hanno ottenuto grande successo, ha spiegato il Wall Street Journal. </p>
<p> Ant e WeChat, ma anche molte altre compagnie più piccole, hanno investito o promesso di investire centinaia di milioni di dollari nelle macchine necessarie per il pagamento facciale. Ant, in particolare, nell’aprile del 2019 aveva annunciato un investimento di 3 miliardi di yuan, corrispondenti a poco meno di 400 milioni di euro. Le macchine sono schermi – che possono essere grandi come un televisore messo in verticale o più piccoli come un tablet – messi vicino alle casse dei negozi che grazie alla telecamera integrata riconoscono il volto del cliente. Quando è il momento di pagare, il cliente clicca sullo schermo touch sull’opzione per il pagamento facciale, si attiva la telecamera, avviene il riconoscimento e il pagamento è fatto. </p>
<p> Gli analisti sentiti dal Wall Street Journal, tuttavia, dicono che questa tecnologia non sta riuscendo a diffondersi come vorrebbero le aziende che la producono, e le ragioni principali potrebbero essere due. Da un lato, il processo di pagamento sarebbe in realtà piuttosto macchinoso, tanto da scoraggiare i clienti. Dall’altro lato, molti cittadini cinesi temono che l’utilizzo delle tecnologie di riconoscimento facciale per i pagamenti possa tradursi in una violazione eccessiva della loro privacy. </p>
<p> Negli ultimi dieci anni la Cina è diventato uno dei paesi più innovativi nelle tecnologie finanziarie e per il pagamento. I cinesi sono passati dall’utilizzo di massa dei contanti all’utilizzo di massa di sistemi di pagamento tramite smartphone, senza adottare le carte di credito e di debito che sono ancora molto usate in Europa e Nordamerica. Il metodo di pagamento digitale in assoluto più diffuso è la scansione di un QR code: si apre una app, si scansiona il codice fornito dal negoziante e si paga. </p>
<p> Nel 2018, secondo una stima elaborata da Daxue Consulting, l’83 per cento di tutti i pagamenti era fatto con lo smartphone, e la quota continua ad aumentare di anno in anno. </p>
<p> Ant, tramite il suo servizio di pagamento Alipay, ha cominciato a installare le casse con il riconoscimento facciale nel 2017 nei ristoranti KFC. Le prime macchine erano grandi come televisori, ma una nuova versione, uscita nel dicembre del 2018 e chiamata “Dragonfly”, era grande come un iPad. La seconda generazione di Dragonfly è ancora più piccola, e il metodo di pagamento si chiama “sorridi per pagare”. Le macchine per il pagamento facciale di WeChat, invece, si chiamano Frog: ciascuna costa al negoziante tra i 200 e i 250 euro ma le aziende offrono incentivi per rientrare della spesa. </p>
<p> Uno dei problemi, dicevamo, è che per ora il pagamento facciale non è tanto più comodo del pagamento via smartphone. Anzitutto perché nei mesi di pandemia i clienti portavano la mascherina sul viso, e il sistema non riusciva a riconoscerli. Ma anche senza mascherina, scrive il Wall Street Journal, i passaggi necessari per pagare sono spesso tanti e un po’ macchinosi. </p>
<p> Quando utilizza il pagamento facciale per la prima volta, il cliente deve aprire la app di Alipay per attivare la funzione specifica, poi deve farsi un selfie per inviare l’immagine del proprio volto al sistema e inserire uno o più codici inviati allo smartphone o alla macchina. Alcuni di questi passaggi possono essere fatti in automatico, per esempio se Alipay o WeChat hanno già in memoria la carta d’identità del cliente. Questo procedimento di iscrizione dovrebbe essere fatto una volta soltanto, ma spesso deve essere ripetuto per poter utilizzare differenti modelli di macchine in negozi differenti. </p>
<p> Alcune macchine hanno cercato di incentivare l’utilizzo del pagamento facciale inserendo filtri di bellezza che ingrandiscono gli occhi ed eliminano le imperfezioni della pelle quando la macchina inquadra il cliente (il sistema però analizza la foto non abbellita), ma con poco successo. </p>
<p> Nielsen Norman Group, una società di consulenza che si occupa di valutare l’esperienza dell’utente relativa ai prodotti, a maggio ha fatto un’analisi di come funzionano alcune macchine per il pagamento facciale e ha concluso che molte hanno un’interfaccia confusa e scoraggiano l’utente a utilizzarle. In altri casi, certi aspetti del funzionamento delle macchine potrebbero mettere a disagio il cliente e fargli temere che la sua privacy sia in pericolo, e questo è il secondo fattore che per ora determina l’insuccesso del pagamento facciale. </p>
<p> Una delle ragioni per cui molti analisti sostenevano tra il 2017 e il 2018 che il pagamento facciale non avrebbe avuto impedimenti a diffondersi è che la storia del successo di molte tecnologie mostra che in Cina la comodità e la rapidità sono preferite alla protezione della privacy. Il riconoscimento facciale, inoltre, è già utilizzato da anni in Cina senza suscitare grosse proteste, sia nell’ambito della sicurezza e della repressione sia in ambiti più futili, come la distribuzione della carta igienica nei bagni pubblici. </p>
<p> Secondo un sondaggio del Nandu Personal Information Protection Research Center fatto nell’ottobre del 2019, però, l’80 per cento dei cinesi teme che le proprie informazioni personali potrebbero essere rivelate a seguito dell’utilizzo di tecnologie di riconoscimento facciale, ed è comprensibile che questo timore sia superiore quando si tratta di collegare la tecnologia ai sistemi di pagamento. Il 41 per cento degli oltre 6.000 intervistati ha detto di essere disponibile a usare il pagamento facciale, mentre il 39 per cento ha detto che non gli interessa. </p>
<p> Nello stesso periodo anche il Global Times, tabloid nazionalista in lingua inglese legato al Partito comunista cinese, scriveva che lo scarso successo del pagamento facciale è dovuto “soprattutto alla preoccupazione dei consumatori nei confronti della privacy” e che una seconda ragione erano le “preoccupazioni per la sicurezza”. </p>
<p> Alla fine dell’anno scorso, una startup di intelligenza artificiale che si chiama Kneron ha annunciato di aver ingannato diversi sistemi di riconoscimento facciale, comprese le macchine per il pagamento di Ant e di WeChat, usando la maschera in 3D di un volto umano. Sia Ant sia WeChat hanno comunque delle procedure di sicurezza nei loro sistemi di pagamento, che prevedono l’utilizzo di password e altri codici. </p>
<p> Nel gennaio di quest’anno, il governo cinese ha introdotto nuove regole più stringenti per chi utilizza tecnologie di riconoscimento facciale, che sanzionano la raccolta indiscriminata di dati biometrici (come l’impronta digitale e le fattezze del volto) e obbligano chi li conserva a rispettare norme di sicurezza e riservatezza. </p>
<p> Sia Ant sia WeChat, in ogni caso, hanno fondi a sufficienza per insistere sulla diffusione della tecnologia. Ant è la startup di fintech (tecnologia della finanza) di maggior valore al mondo. Era nata come la sezione pagamenti di Alibaba, la multinazionale dell’ecommerce, ma poi è stata separata nel 2011 ed è diventata un’azienda indipendente. Oggi è valutata 150 miliardi di dollari, ed entro fine anno dovrebbe fare il suo debutto nelle borse di Hong Kong e Shanghai: l’ingresso in borsa di Ant dovrebbe essere il più ricco dell’anno, e forse uno dei più ricchi in assoluto nel settore tecnologico. </p>
<p> WeChat, di proprietà del gigante cinese Tencent, è la più celebre e utilizzata app cinese. Nata come un servizio di messaggistica, WeChat è definita dagli esperti una “superapp”, con cui è possibile comunicare, consumare contenuti audio e video, prenotare un taxi o cibo da asporto e molto altro, come ovviamente fare pagamenti. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/11/24/riconoscimento-facciale-protesta/" parent_folder="Il Post 18-20" id="file17862070" filename="riconoscimento-facciale-protesta">
<p> Il riconoscimento facciale deve preoccuparci? </p>
<p> Un gruppo di attivisti ha provato a dimostrare che sì, con una strana protesta a Washington: ma ci sono molti precedenti inquietanti </p>
<p> Un gruppo di attivisti statunitensi ha usato un software per fotografare e riconoscere i volti di circa 14mila persone a Washington, per dimostrare i rischi e i limiti del riconoscimento facciale legati a sicurezza e sorveglianza, e i pericoli di questa tecnologia in mancanza di una legislazione specifica. </p>
<p> Giovedì 14 novembre, tre persone in tuta da lavoro bianca e con uno smartphone sulla fronte hanno camminato per le strade e nelle sale di Capitol Hill, la sede del Congresso degli Stati Uniti, inquadrando le facce delle persone che incrociavano. I loro telefoni erano collegati al software di riconoscimento facciale di Amazon, Rekognition, un sistema molto raffinato e venduto, tra l’altro, a numerose forze di polizia negli Stati Uniti. Il programma impiega algoritmi che migliorano man mano che vengono catalogate e riconosciute sempre più facce, e di recente Amazon ha annunciato di avere ulteriormente migliorato il sistema, aggiungendo una funzione per rilevare lo stato d’animo delle persone. In poche ore, i tre attivisti hanno raccolto migliaia di volti e li hanno confrontati con un database che ne consente l’identificazione, che in alcuni casi è riuscito a identificare le persone inquadrate immediatamente. Tutto il processo è stato trasmesso in streaming. </p>
<p> Nella loro azione gli attivisti, che fanno parte dell’organizzazione per i diritti online Fight for the Future, hanno detto di aver identificato un membro del Congresso, sette giornalisti, 25 lobbisti di Amazon e persino una celebrità, il cantante Roy Orbison, morto nel 1988, evidenziando così uno dei principali problemi del riconoscimento facciale: in molti casi, la tecnologia sbaglia. I residenti di Washington potranno anche caricare le loro foto sul sito legato all’organizzazione per vedere se sono stati riconosciuti durante l’azione. </p>
<p> Sebbene sulle tute degli attivisti si trovasse l’avviso “Riconoscimento facciale in corso”, non chiedevano il consenso alle persone e i loro telefoni riconoscevano automaticamente chiunque passasse. La legalità della loro operazione è il problema principale: al momento, non esiste una legge che impedisca alle persone di immagazzinare dati di riconoscimento facciale senza il consenso di chi viene ripreso. L’organizzazione ha fatto sapere che tutti i dati raccolti verranno eliminati dopo due settimane, «ma non esiste una legge al riguardo. Al momento, i dati sensibili sul riconoscimento facciale possono essere archiviati per sempre». </p>
<p> In un comunicato stampa, il gruppo ha fatto sapere che il loro messaggio al Congresso è semplice: «Rendere illegale ciò che abbiamo fatto oggi». «È terrificante quanto sia facile per chiunque, un governo, un’azienda o semplicemente uno stalker, impostare un monitoraggio biometrico su larga scala», ha detto Evan Greer, vicedirettore di Fight for the Future. «Abbiamo bisogno di un divieto immediato per l’uso della sorveglianza facciale da parte delle forze dell’ordine e del governo, e dovremmo limitarne urgentemente e severamente l’uso anche a fini privati ​​e commerciali». La loro azione faceva parte della campagna BanFacialRecognition.com, che è stata sottoscritta da oltre trenta importanti organizzazioni per i diritti civili tra cui Greenpeace, MoveOn e Free Press. </p>
<p> Diverse città degli Stati Uniti hanno già vietato apertamente la tecnologia del riconoscimento facciale, tra cui San Francisco, Somerville (Massachusetts), Berkeley e Oakland (California) e la questione è entrata anche nella campagna elettorale per le presidenziali quando, lo scorso agosto, Bernie Sanders ha chiesto un divieto totale dell’uso del software per il riconoscimento facciale per le attività di polizia. Elizabeth Warren, Kamala Harris e Julián Castro – altri candidati alle primarie del Partito Democratico – hanno affermato di volerlo regolamentare. </p>
<p> Rekogniton e altri sistemi simili hanno già creato una serie di controversie negli Stati Uniti. I dipendenti di Amazon hanno protestato contro la vendita della tecnologia alle autorità e sono stati segnalati errori frequenti di identificazione, in particolare per quanto riguarda il riconoscimento di volti di persone di alcune etnie. Ci sono studi che hanno rilevato che il riconoscimento nei principali software ha una percentuale di errore dell’1 per cento quando analizza uomini con la carnagione chiara, e fino al 35 per cento nei casi di donne nere. Questo perché a livello mondiale le intelligenze artificiali alla base dei sistemi di riconoscimento artificiale sono state sviluppate principalmente con i dati di uomini bianchi o asiatici. Secondo il New York Times, uno dei principali database usati dai sistemi di riconoscimento facciale contiene oltre il 75 per cento di volti di uomini e oltre l’80 per cento di volti bianchi. </p>
<p> Questa asimmetria ha già causato degli incidenti notevoli per le società che operano nel settore: nel 2015, Google si dovette scusare pubblicamente dopo che la sua app Google Foto riconobbe dei gorilla nelle foto di alcune persone nere. La principale preoccupazione ha naturalmente a che fare con gli scambi di persona e con il fatto che la tecnologia potrebbe aumentare la discriminazione nei confronti di alcuni gruppi. </p>
<p> I sostenitori dell’uso di questi sistemi anche da parte della polizia dicono che potrebbero esserci diversi vantaggi nelle indagini e per la ricerca delle persone scomparse, ma gli argomenti contrari sono più numerosi e solidi. Woodrow Hartzog ed Evan Selinger, rispettivamente professore di legge e docente di filosofia, in un articolo del 2018 hanno sostenuto che la tecnologia del riconoscimento facciale è intrinsecamente dannosa per il tessuto sociale: «La semplice esistenza di sistemi di riconoscimento facciale, che sono spesso invisibili, danneggia le libertà civili, perché le persone agiranno in modo diverso se sospettano di essere sorvegliate». </p>
<p> Luke Stark, uno studioso di media digitali che lavora per Microsoft Research Montreal, ha portato anche un altro argomento a favore del divieto. Ha paragonato i software per il riconoscimento facciale al plutonio, l’elemento radioattivo usato nei reattori nucleari: per Stark come la radioattività del plutonio deriva dalla sua struttura chimica, il pericolo del riconoscimento facciale è intrinsecamente e strutturalmente incorporato all’interno della tecnologia stessa perché attribuisce valori numerici al volto umano. «Le tecnologie di riconoscimento facciale e altri sistemi per classificare visivamente i corpi umani attraverso dei dati sono inevitabilmente e sempre mezzi attraverso i quali la “razza”, come categoria costruita, viene definita e resa visibile. Ridurre gli umani in insiemi di segni leggibili e manipolabili è stato uno degli elementi distintivi delle scienze razziali e delle tecnologie amministrative risalenti a diverse centinaia di anni fa». Il semplice fatto di classificare e ridurre numericamente le caratteristiche del volto umano, secondo Stark, è dunque pericoloso, perché consente a governi e aziende di dividere le persone in diverse razze, di costruire gruppi subordinati, e poi di reificare quella subordinazione facendo riferimento a qualcosa di “oggettivo”: rivendicando infine la subordinazione «come un fatto naturale». </p>
<p> La Cina sta già utilizzando il riconoscimento facciale con questo obiettivo nello Xinjiang, una regione autonoma del nord-ovest del paese abitata soprattutto dagli uiguri, minoranza etnica musulmana accusata dal governo cinese di separatismo e terrorismo i cui membri vengono sistematicamente perseguitati e rinchiusi in campi di “rieducazione”. Il sistema è stato definito dal New York Times “razzismo automatizzato”. Invece di partire dal presupposto che il riconoscimento facciale è ammissibile, dice un articolo di Vox sul tema, «faremmo meglio a partire dal presupposto che è vietato, per poi isolare rare eccezioni per casi specifici in cui potrebbe avere delle giustificazioni». </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/07/23/robot-boston-dynamics/" parent_folder="Il Post 18-20" id="file17862064" filename="robot-boston-dynamics">
<p> Costruire dei robot è un conto, venderli è un altro </p>
<p> Boston Dynamics, la società nota per quei video virali dei suoi robot, ha deciso di metterli sul mercato: sarà interessante vedere se avrà successo </p>
<p> Insomma, nel complicatissimo campo dell’ingegneria robotica, Boston Dynamics se la sta cavando molto bene e i suoi video – che su YouTube sono più di trenta – sono stati visti e condivisi milioni di volte. Ma una società che eccelle nel complicatissimo mondo dell’ingegneria robotica costa molti soldi e non può accontentarsi di questo: a un certo punto dai video virali bisogna passare al mondo reale. Boston Dynamics, che esiste da più di 25 anni e finora non l’ha praticamente mai fatto, dovrà provarci da qui in poi, e visto quanto è famosa quello che succederà sarà molto importante per il futuro, almeno a breve-medio termine, della robotica. </p>
<p> In un recente articolo sul futuro di Boston Dynamics, The Verge, ha scritto che il settore della robotica è «notoriamente spietato» e che negli anni svariate società sono fallite perché per fare robot bisogna avere tantissimi soldi e un’elevatissima competenza, ma soprattutto tanta pazienza per lavorare in un settore dalle prospettive molto grandi seppure per ora ipotetiche. Boston Dynamics è quindi da considerarsi una rarità ed è sopravvissuta perché, come ha sintetizzato Quartz, «è passata da fare robot che sembravano bambini ubriachi a fare robot che sembrano scattanti ninja». </p>
<p> Boston Dynamics fu fondata nel 1992 da un gruppo di ricercatori del MIT, il Massachusetts Institute of Technology (Stati Uniti). Nel 2013 fu acquisita da Alphabet, la holding di Google, che però nel giugno 2017 la vendette al grande gruppo giapponese SoftBank per una cifra non resa pubblica. Negli anni l’azienda non ha avuto denaro solo da Google e SoftBank ma anche, tra gli altri, dal Dipartimento della Difesa degli Stati Uniti (che ha rifiutato BigDog, uno dei robot di Boston Dynamics, perché ritenuto troppo rumoroso). </p>
<p> Si trattava però di finanziamenti per la ricerca e lo sviluppo dei robot, non di veri e propri acquisti. «Siamo stati nella fase di Ricerca e Sviluppo per molto tempo, lavorando a più non posso per fare robot che assomiglino a quello che la gente pensa dovrebbe essere un robot», ha detto Raibert. Erik Nieves, fondatore della società di automazione Plus One Robotics, ha detto più o meno la stessa cosa, ma con meno giri di parole: «Prendevano soldi dal governo e da Google, non avevano una vera missione, dovevano solo essere fighi». </p>
<p> Al momento i robot di Boston Dynamics sono di sette tipi e la principale prerogativa dei più interessanti è la mobilità: una cosa che, scrive The Verge, è sfuggita a quasi tutti i robot del passato, che erano magari resistenti, ma goffi nei movimenti al punto da incagliarsi al minimo ostacolo. Come ha detto Hod Lipson, docente di ingegneria della Columbia University: «Pensiamo che saper giocare a scacchi sia un gran cosa, ma ancora di più lo è riuscire a coordinare centinaia di muscoli». Non a caso, la maggior parte dei robot usati oggi sono prevalentemente statici e perlopiù usati nei magazzini o nelle catene di montaggio. Qualcosa passa loro davanti e, spesso con un braccio meccanico, svolgono un incarico che in genere è costante e piuttosto ripetitivo. </p>
<p> Boston Dynamics ha piani di altro tipo. Il robot su cui intende infatti puntare la società nel prossimo futuro è Spot, un robottino a quattro zampe alto 84 centimetri e pesante una trentina di chili. Insieme ad Atlas, un robot bipede e umanoide, Spot è il più agile e sorprendente, quello i cui video hanno finora avuto più successo. Spot è anche il robot che da qualche anno Raibert porta in giro per il mondo, spesso a eventi e conferenze tecnologiche, facendolo saltare, correre e ballare. Raibert ha spiegato a The Verge di voler fare con Spot, e in seguito con Atlas e gli altri robot della società, quello che Android ha fatto con gli smartphone. Vuole cioè che Spot diventi una «piattaforma personalizzabile» sulle quale diversi clienti possano apportare le necessarie modifiche di software o hardware, aggiungendo o togliendo funzionalità a seconda delle loro esigenze. </p>
<p> Spot (Boston Dynamics) </p>
<p> Secondo i piani attuali, Spot sarà quindi venduto solo ad aziende o enti pubblici che, magari ordinando più di un robot, potranno richiedere o apportare le necessarie personalizzazioni, che potranno riguardare bracci meccanici capaci di impugnare, sollevare e spostare diversi tipi di oggetti, sensori, telecamere di diverso tipo o strumenti per comunicare con Spot. </p>
<p> Dopo averne parlato con Raibert, The Verge ha scritto che gli Spot di Boston Dynamics potranno essere usati nei cantieri, nei magazzini e anche come strumenti di sorveglianza. The Verge ha anche chiesto a Raibert se c’è qualcuno a cui non venderebbe gli Spot, «per esempio la polizia o l’esercito» e lui ha risposto che è una questione complicata ma che è «entusiasta di ogni uso responsabile dei robot». </p>
<p> La vendita ai singoli privati sembra al momento non interessare Boston Dynamics e per ora non si sa quanto costerà Spot, né c’è una data precisa per l’inizio della sua commercializzazione. Quando ne parla, Raibert dice che succederà «a breve». Ad aprile Raibert aveva detto che l’obiettivo è arrivare a produrre almeno 100 Spot entro il 2019; a maggio aveva detto di aver pronti 50 Spot in versione beta e di puntare a produrne 1.000 all’anno. Ma nel settore tecnologico e in particolare nel contesto della robotica, questi annunci vanno presi con le pinze. Come fa notare il sito Futurism, già in passato Raibert aveva fatto annunci poi non mantenuti. </p>
<p> Nel frattempo, alcuni robot più semplici e su ruote prodotti da altre società già vengono usati per sorvegliare grandi spazi. I pro sono che i robot risultano meno costosi di un dipendente umano e possono essere usati per compiti particolarmente noiosi o pericolosi, o in luoghi isolati od ostili, come una piattaforma petrolifera in mezzo al mare o una centrale nucleare. Il contro è che non sempre sono efficientissimi, come quella volta in cui un robot usato per la sorveglianza di un complesso di edifici a Washington DC finì in una fontana mentre stava compiendo uno dei suoi giri di ronda. </p>
<p> Boston Dynamics non è comunque l’unica società nel settore dell’ingegneria robotica: tra le più promettenti ci sono la cinese Unitree Robotics, la statunitense Ghost Robotics e la svizzera ANYbotics, il cui prodotto più famoso si chiama ANYmal. Chi si occupa di queste questioni, concorda sul fatto che la presenza di più società sia un buon segno, perché aiuta a legittimare un settore di cui si sa poco e in cui le aziende devono avere il coraggio di investire. Per ora i robot esistono e funzionano quando si tratta di dover automatizzare qualche processo industriale, la sfida dei prossimi anni sarà farli esistere anche in altri contesti che richiedano capacità di movimento, interazione e, per certi versi, improvvisazione. </p>
<p> Tra i suoi prodotti, Boston Dynamics ha Pick, un robot che non si muove e che consiste solo in un braccio meccanico, ma punta molto anche su Handle, un robot di 2 metri e 100 chili montato su ruote che si può quindi spostare dove gli pare. Handle ha molte più potenzialità, ma sarà più caro e presenta una serie di problemi: il fatto che abbia una batteria e che vada quindi caricato e il fatto che il suo braccio meccanico, sostenuto da ruote e quindi non ben fissato al suolo, possa sollevare e spostare solo certi pesi e certi oggetti. </p>
<p> Erik Nieves, il fondatore di Plus One Robotics, ha detto a The Verge, a proposito di Handle: «È come giocare a Tetris in 3D, in tempo reale e metà delle cose che ci sono da spostare non sono nemmeno rigide. Sono convinto che Handle, così com’è fatto al momento, non entrerà mai in un magazzino». Raibert ha commentato la cosa dicendo che in effetti la tecnologia alla base di Handle è ancora da svilupparsi e che per ora non ci sono piani per una sua imminente commercializzazione, ma che le sue potenzialità sono comunque «enormi». </p>
<p> Più in generale, ci sono poi le critiche di quelli che ritengono che in molti casi i robot siano solo una moda che passerà. Gli economisti Daron Acemoglu e Pascual Restrepo hanno per esempio parlato della cosiddetta «automazione così-così», con riferimento ai contesti in cui tecnologia e robotica non portano un effettivo e concreto miglioramento rispetto al lavoro umano, ma solo un risparmio per chi deve comprare robot anziché pagare dipendenti. Raibert ha detto: «Penso che i robot cambieranno le nostre vite in meglio. Penso che aumenteranno la produttività e penso che libereranno le persone da ciò che è noioso, sporco o pericoloso. Sarebbe terribile vedere che una grande opportunità tecnologica come questa venga sprecata a causa della paura dei possibili effetti negativi». </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/04/23/robot-casa-amazon/" parent_folder="Il Post 18-20" id="file17862063" filename="robot-casa-amazon">
<p> Amazon sta progettando un robot per la casa, scrive Bloomberg </p>
<p> Amazon è al lavoro per sviluppare il suo primo robot per la casa, secondo le fonti consultate da Bloomberg, di solito bene informate sui futuri progetti dell’azienda statunitense. Non ci sono molti altri dettagli sul progetto: si sa che per ora ha il nome in codice “Vesta”, come la dea del focolare domestico nella mitologia romana, e che è in fase di studio presso il Lab126, la divisione di ricerca e sviluppo di Amazon che ha già realizzato prodotti di successo come Kindle e Echo, e altri dimenticabili come il fallimentare smartphone Fire Phone. </p>
<p> Non è chiaro cosa saprà fare Vesta, ma secondo Bloomberg il nuovo robot sarà una sorta di dispositivo che funziona tramite Alexa, l’assistente personale di Amazon, ma con in più la capacità di muoversi per la casa e svolgere alcune mansioni. I prototipi realizzati finora hanno sensori e telecamere di vario tipo, che dovrebbero aiutare il robot a muoversi dentro casa. I primi modelli di prova del nuovo dispositivo potrebbero essere disponibili già a partire dal prossimo anno. </p>
</doc>
<doc url="https://www.ilpost.it/2018/04/23/ruolo-facebook-violenze-sri-lanka/" parent_folder="Il Post 18-20" id="file17862017" filename="ruolo-facebook-violenze-sri-lanka">
<p> Il ruolo di Facebook nelle violenze dello Sri Lanka </p>
<p> Le tensioni tra buddisti e musulmani sono alimentate da bufale e messaggi d'odio che Facebook non controlla e non rimuove, come il governo chiede da tempo </p>
<p> All’inizio di marzo il governo dello Sri Lanka aveva proclamato per la prima volta dalla fine della guerra civile, nel 2009, lo stato di emergenza dopo giorni di violenti scontri tra comunità buddista e musulmana nel distretto centrale di Kandy. Ora il governo ha accusato esplicitamente Facebook di aver agito come piattaforma di diffusione d’odio e di non essere intervenuta in alcun modo, nonostante gli impegni formali presi. </p>
<p> Un ragazzo musulmano dello Sri Lanka guarda attraverso una finestra rotta di una moschea, Kandy, 9 marzo 2018 (AP Photo / Tharaka Basnayaka) </p>
<p> La stragrande maggioranza degli srilankesi è buddista (75 per cento), ma ci sono anche comunità induiste, cristiane e musulmane: i musulmani sono circa il 5 per cento della popolazione. Le tensioni tra comunità buddista e musulmana dello Sri Lanka esistono da decenni ma sono diventate più acute dopo la fine della guerra civile, un conflitto iniziato nel 1983 e terminato nel 2009 in cui morirono circa 100 mila persone. La guerra si combatté tra l’esercito srilankese e le Tigri Tamil, un’organizzazione di etnia tamil che rivendicava la creazione di uno stato indipendente nel nord e nell’est dello Sri Lanka. Si riuscì a raggiungere una “pace” solo nel 2009, quando le Tigri Tamil furono definitivamente sconfitte dall’esercito srilankese alla fine di una durissima repressione ordinata dal presidente Mahinda Rajapaksa. Da allora in Sri Lanka è cominciato un lungo e complicato processo di riconciliazione. </p>
<p> Negli ultimi mesi ci sono state di nuovo tensioni e violenze e il New York Times ha pubblicato un lungo reportage per raccontare che cosa è successo e quale sia stato in quegli episodi il ruolo di Facebook, il cui algoritmo privilegia alcuni post più di altri e i cui sistemi di regolamentazione contro l’odio si sono dimostrati chiaramente inefficaci. La tesi è che la rapida espansione di Facebook nei paesi in via di sviluppo e con istituzioni deboli abbia influito in modo negativo, attraverso disinformazione e incitamento all’odio, sulle relazioni sociali e politiche di quello stesso paese. Con conseguenze molto gravi. </p>
<p> Il New York Times ha raccontato un recente episodio avvenuto ad Ampara, una piccola e tranquilla città nella parte orientale del paese. Secondo una serie di post che circolavano su Facebook in lingua cingalese, Ampara era l’oscuro epicentro di un complotto musulmano per sterilizzare e distruggere la maggioranza buddista dello Sri Lanka. Due fratelli musulmani non conoscevano ciò che su Facebook si diceva di Ampara quando decisero di aprire proprio lì il loro ristorante. Lo scorso febbraio un cliente cominciò a protestare dicendo di aver trovato qualcosa nel sua cibo. Il giorno prima una bufala diventata virale su Facebook affermava che la polizia aveva sequestrato a un farmacista musulmano di Ampara 23 mila pillole per la sterilizzazione. Il cliente stava dunque chiedendo se nel suo cibo fossero state messe quelle medicine e aveva attirato attorno a sé un gran numero di persone molto arrabbiate. Uno dei due fratelli, Farsith, un ragazzo di 28 anni che non parlava cingalese, non capì che cosa gli era stato chiesto, fraintese la domanda e per la paura che dire la cosa sbagliata avrebbe aumentato la tensione fece una timida ammissione. La folla, ottenuta una specie di conferma, aggredì fisicamente il ragazzo, distrusse il negozio e incendiò la moschea locale. </p>
<p> La cosa sarebbe potuta finire lì, ma l’ammissione di Farsith era stata ripresa con un cellulare. Nel giro di poche ore un gruppo con molti seguaci su Facebook pubblicò il video, presentandolo come la prova definitiva dei complotti che i musulmani stavano organizzando contro i buddisti. Il video di Ampara ha avuto come conseguenza il moltiplicarsi di messaggi di odio da parte di alcuni gruppi nazionalisti, in cui c’era scritto che era necessario «uccidere tutti i musulmani» e non «risparmiare neanche un bambino». </p>
<p> Un estremista in particolare con migliaia di seguaci su Facebook, Amith Weerasinghe, pubblicò a sua volta dopo qualche giorno un video in cui lo si vedeva camminare tra i negozi di Digana, vicino a Kandy, e spiegare che troppi di quei negozi erano di proprietà di musulmani. Alcuni ricercatori di un’associazione di Colombo, il Center for Policy Alternatives, avevano segnalato la pubblicazione di Weerasinghe insieme ad altri post simili, ma tutto era rimasto online. Tre giorni dopo la violenza era esplosa in diverse città del paese: alcune moschee, negozi e case di proprietà di musulmani erano state incendiate, anche a Digana. Un ragazzo di 27 anni era rimasto coinvolto in un incendio ed era morto. </p>
<p> Un uomo in una casa bruciata dopo la rivolta anti-musulmana scoppiata a Digana, Kandy, 7 marzo 2018 (STR/AFP/Getty Images) </p>
<p> L’autorità delle telecomunicazioni del paese aveva allora deciso di bloccare l’accesso ai principali social network con l’obiettivo di impedire la diffusione dei messaggi di odio interreligioso: e questo anche perché Facebook aveva deciso di non rimuovere quei post, nonostante le segnalazioni. Quasi tutte le segnalazioni avevano infatti avuto la medesima risposta e cioè che il contenuto non violava gli standard del social network: «C’è un incitamento alla violenza contro intere comunità e Facebook dice che non viola gli standard della sua comunità», ha commentato uno dei ricercatori di Colombo al New York Times. Secondo qualcuno il problema principale sarebbe anche linguistico: Facebook avrebbe pochi moderatori che parlano la lingua cingalese, e quindi risponderebbe con ritardo alle segnalazioni. </p>
<p> Nei paesi in via di sviluppo, Facebook ha avuto e continua ad avere un ruolo molto importante. In Sri Lanka mantiene in contatto tra loro le famiglie i cui membri spesso lavorano all’estero, fornisce uno spazio di comunicazione aperto e libera l’accesso alle informazioni. I funzionari governativi dicono che è stato essenziale per la recente transizione democratica del paese. Dove però le istituzioni sono deboli, i feed di notizie possono inavvertitamente amplificare i pericoli. Facebook promuove ciò che attira di più l’attenzione e diversi studi mostrano che i messaggi che fanno riferimento a emozioni negative come rabbia o paura hanno più successo in termini di condivisioni e diffusione. Facebook non ha ovviamente creato le tensioni etniche dello Sri Lanka: ma ci sono diverse indagini che mostrano come la disinformazione diffusa su Facebook sia collegata a episodi di violenza. «Non incolpiamo Facebook», ha dichiarato Harindra Dissanayake, consigliere presidenziale dello Sri Lanka. «I germi sono nostri, ma Facebook è il vento». </p>
<p> Il problema non è solo dello Sri Lanka. L’anno scorso, in alcune parti dell’Indonesia, su Facebook e WhatsApp si era diffusa la voce che alcune persone rapivano i bambini per vendere i loro organi. Alcuni messaggi includevano foto di corpi smembrati o volantini falsi della polizia. Alla notizia avevano fatto seguito dei pestaggi contro alcuni stranieri sospettati di essere colpevoli. Voci quasi identiche, dice il New York Times, hanno portato ad attacchi simili in India, in Messico e nel Myanmar contro i rohingya. </p>
<p> Negli ultimi giorni i rappresentanti di Facebook in India e il governo di Colombo si sono incontrati, ma l’esito della riunione non è stato considerato soddisfacente dal governo dello Sri Lanka. Sudarshana Gunawardana, il responsabile dell’informazione pubblica del paese, ha parlato del senso di impotenza che provano i funzionari del suo governo. Prima di Facebook c’era un contatto con i responsabili dei media locali, a cui era possibile chiedere di verificare una notizia, di smentirla e di trattarla tenendo conto delle conseguenze. Ora, dicono, è come se le politiche di informazione del paese avessero la loro sede in California. Dopo la diffusione della notizia sul sequestro dei medicinali ad Ampara, ci sono stati degli interventi ufficiali per dire che quelle voci erano false, ma non sono riusciti a eguagliare l’influenza e la “potenza di fuoco” di Facebook. </p>
<p> Facebook, conclude il New York Times, potrebbe fare dei cambiamenti nella gestione del proprio algoritmo, privilegiando per esempio i post di familiari e di amici o impiegando moderatori che parlino il cingalese. La soluzione sarebbe però temporanea e il problema rimarrebbe lo stesso: Facebook esercita un’influenza enorme sulla società dello Sri Lanka, ma lo Sri Lanka non ha alcuna influenza su Facebook. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/07/14/semafori-intelligenza-artificiale/" parent_folder="Il Post 18-20" id="file17862060" filename="semafori-intelligenza-artificiale">
<p> Avremo semafori intelligenti </p>
<p> Osserveranno il traffico, esamineranno tonnellate di dati, comunicheranno tra loro e con le auto, e ci faranno risparmiare tempo (si spera) </p>
<p> I semafori stradali esistono da quasi un secolo e in tutto questo tempo non sono cambiati molto. Alcuni alternano in modo fisso i tempi del verde, del rosso e del giallo, a prescindere dal traffico; altri, più recenti, hanno sensori che regolano le luci in base al numero di auto davanti al semaforo. Henry Williams ha spiegato sul Wall Street Journal cosa stanno facendo alcune startup e aziende automobilistiche per far sì che, grazie all’intelligenza artificiale, “il traffico cittadino diventi un lontano ricordo”. Vasto programma. </p>
<p> Ma anche senza numeri e dati, chiunque sia stato in un’auto sa che i semafori sono strumenti utili ma di certo migliorabili. Dorsa Sadigh, professoressa di computer science all’università di Stanford, ha spiegato al Wall Street Journal che ci sono ricerche che hanno dimostrato che in un’ipotetica città senza pedoni o autisti umani – quindi solo con auto che si guidano da sole – i semafori sarebbero inutili. Le auto a guida autonoma potrebbero infatti comunicare e regolarsi a vicenda su come gestire il traffico. Visto che almeno i pedoni continueranno a esserci per molto tempo, però, si stanno provando a elaborare modi per tenere i semafori rendendoli più intelligenti ed efficienti. L’idea è realizzare semafori che, oltre a guardare con un sensore cos’hanno davanti, possano comunicare con le auto e con tutti gli altri semafori, per rendere il traffico più fluido. Semafori dotati di intelligenza artificiale permetterebbero anche a certi veicoli – come ambulanze, auto della polizia e mezzi pubblici – di avere una sorta di precedenza. </p>
<p> La prima cosa da fare per avere un’intelligenza artificiale che funzioni è fornirle quante più informazioni possibili. È il motivo per cui molte startup stanno raccogliendo ogni dato possibile sul traffico di certi incroci o certe città. </p>
<p> Rapid Flow Technologies (RTC) sta lavorando a un piano di gestione del traffico chiamato Surtrac, già attivo a East Liberty, un quartieri di Pittsburgh, in Pennsylvania. I semafori di East Liberty in cui è stato installato Surtrac comunicano tra loro, smaltendo il traffico in base ai dati a loro disposizione: Greg Barlow, uno dei fondatori di RTC, ha detto che grazie a Surtrac «un incrocio decide come programmarsi in base a quello che vedono i suoi sensori e in base a quello che vedono tutti gli altri» e che da quando c’è Surtrac il traffico di East Liberty è diminuito del 42 per cento. Oltre a permettere alle persone di arrivare prima a destinazione, Surtrac riduce anche frenate, soste e ripartenze, riducendo l’inquinamento. Il prossimo passò di RTC sarà sviluppare un sistema per permettere agli autisti di condividere il loro itinerario previsto, così che il sistema possa regolarsi di conseguenza. Intanto RTC sta per espandersi in alcune aree di Atlanta e di altre città del nord-est degli Stati Uniti. </p>
<p> Il Wall Street Journal ha parlato anche di Vivacity Labs, una startup di Milyon Keynes, nel Regno Unito. Per ora non ha un sistema già operativo sui semafori, ma la cosa interessante è che i suoi sensori «non raccolgono solo informazioni; ogni sensore è infatti un potente computer attaccato a una telecamera ed è capace di analizzare il traffico che la telecamera vede all’incrocio», facendo anche previsioni sul traffico futuro. Come ha scritto Williams, app come Google Maps catturano informazioni in tempo reale: dicono com’è la situazione ma fanno fatica a dire come sarà di lì a pochi minuti. Il sistema di Vivacity Labs permette invece di «prevedere come si svilupperà il traffico». </p>
<p> Restano molte cose da fare. Karina Ricks, responsabile della mobilità e delle infrastrutture di Pittsburgh, ha detto che c’è per esempio un’evidente differenza tra un autobus con trenta persone a bordo o un autobus con una sola persona, e che un sistema davvero intelligente dovrebbe prenderlo in considerazione. Un altro problema è che i semafori da soli non hanno abbastanza dati: serve che anche le auto facciano sapere dove sono e dove stanno andando. Qualcosa si sta già muovendo: chi guida certi modelli di Audi a Las Vegas riceve per esempio informazioni su alcuni semafori prima ancora di arrivarci: se il semaforo verso cui sta per arrivare è rosso o no, e tra quanti secondi cambierà colore. </p>
<p> Per finire, due curiosità: non hanno niente a che fare con l’intelligenza artificiale ma dicono perché quasi un secolo fa si scelse di usare il verde, il rosso e il giallo. Come ha spiegato Quartz, sono i tre colori con più lunghezze d’onda dello spettro visibile: i più riconoscibili, insomma. I primi semafori ferroviari usavano il bianco per il “vai” e il rosso per il “fermati”, ma pare che ci furono problemi dovuti alla rottura delle lenti rosse, che facevano diventare le luci bianche (così che i treni che avrebbero dovuto fermarsi pensavano invece di dover andare). Si dice che durante la Rivoluzione Culturale in Cina, Mao Zedong pensò di invertire verde e rosso (perché il rosso, colore della rivoluzione, doveva invitare a continuare, non a fermarsi), ma non se ne fece niente. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/10/20/snapchat-che-fine-ha-fatto/" parent_folder="Il Post 18-20" id="file17862007" filename="snapchat-che-fine-ha-fatto">
<p> Ve lo ricordate Snapchat? </p>
<p> Instagram gli ha tolto la terra da sotto i piedi: continua ad andare benissimo tra gli adolescenti, ma solo tra quelli </p>
<p> Qualche anno fa Snapchat era considerato il social network “del momento”, in particolare per gli adolescenti e negli Stati Uniti. Il successo fu tale da spingere il CEO di Facebook, Mark Zuckerberg, a fare un proposta di acquisto di circa tre miliardi di dollari, subito rifiutata. Era il 2013. Solo un anno prima, Facebook aveva comprato per un terzo di quella somma un’altra applicazione molto popolare, ma non quanto Snapchat: Instagram. </p>
<p> In molti all’epoca videro nel rifiuto del CEO di Snapchat, Evan Spiegel, la volontà di non sottomettersi a un’azienda colossale come Facebook, che aveva l’abitudine di comprare i potenziali concorrenti, e provare a far crescere ancora Snapchat autonomamente. Nell’aprile del 2017 la società che gestisce il social network si è quotata in borsa, ma le aspettative iniziali sul titolo non hanno soddisfatto il mercato azionario, e le difficoltà economiche del 2018 hanno costretto l’azienda a tagliare circa 200 posti di lavoro, soprattutto nei settori del marketing e della pubblicità. Oggi Snapchat ha perso la sua rilevanza, proprio a vantaggio di Instagram, e non è chiaro che direzione prenderà in futuro. </p>
<p> Snapchat per principianti </p>
<p> Snapchat è nata nel luglio del 2011 da un’idea di tre studenti dell’Università di Stanford, Evan Spiegel, Bobby Murphy e Reggie Brown. Divenne presto popolarissima tra i più giovani perché, a differenza di tutti gli altri social network, aveva una funzione che permetteva di condividere privatamente con alcuni amici i cosiddetti “Snap”, cioè foto o video che si cancellavano dopo dieci secondi, e per le “Storie”, un insieme di “Snap” che – a differenza di questi ultimi – erano visibili a tutte le persone che seguivano il proprio profilo, ma che si cancellavano automaticamente 24 ore dopo la loro pubblicazione. Se siete pratici di Instagram tutto questo vi ricorderà qualcosa: in effetti le “Storie” di Instagram, secondo molti, sono una copia di quelle di Snapchat. </p>
<p> Inoltre, contrariamente a tutti gli altri social network, dove l’homepage è composta da un elenco dei post dei propri amici, in Snapchat la prima cosa che si vede è la fotocamera dell’app, che può quindi essere usata immediatamente per scattare una foto o fare un video, a cui aggiungere poi eventualmente filtri, scritte, adesivi. Scorrendo verso sinistra si accede a una scheda in cui è possibile chattare con i propri amici, mentre scorrendo a destra appaiono tutte le “Storie” pubblicate nelle ultime 24 ore dalle persone che si seguono, e un elenco di “Storie” suggerite in base ai propri interessi. La modalità d’uso così diversa dagli altri social network – inizialmente pure un po’ ostica – ha permesso a Snapchat di costruire una sua identità e tenere al largo gli adulti: una cosa che è stata un vantaggio, finché non è diventata un problema. </p>
<p> Cos’è successo nel giro di due anni </p>
<p> Dal suo ingresso in borsa, una delle cose su cui Snapchat ha puntato di più sono stati gli “Spectacles”, occhiali da sole con due videocamere incastonate ai lati, da usare per registrare le proprie esperienze e condividerle – ovviamente su Snapchat. La prima versione degli “Spectacles” fu un insuccesso abbastanza clamoroso: i video registrati con gli occhiali, in un formato circolare che imita la visione umana, non erano visualizzabili su altre piattaforme, e per molti mesi gli occhiali furono quasi impossibili da acquistare (a un certo punto furono messi in vendita solo in distributori automatici in luoghi casuali). Alla fine Snapchat vendette solamente 222mila paia di “Spectacles”, perdendo circa 40 milioni di dollari rispetto agli investimenti iniziali. </p>
<p> Ma la principale causa del crollo di Snapchat è stata in un certo senso Snapchat stessa, e il formato che l’aveva resa così popolare, cioè le “Storie”: brevi video da condividere con gli amici che si cancellavano entro 24 ore, e che erano il vero motivo per cui tanti adolescenti americani usavano l’app. Nell’agosto del 2016 Instagram portò il formato delle “Storie” anche sulla sua app, e da allora niente è più stato lo stesso. In quel periodo dagli utenti attivi giornalmente su Snapchat erano 143 milioni, un numero raggiunto da Instagram nel giro di sei mesi, fino al sorpasso avvenuto nell’aprile del 2017. Oggi le “Storie” di Instagram hanno circa 400 milioni di utenti attivi ogni giorno, mentre Snapchat è ferma a 180 milioni. </p>
<p> Oltre gli adolescenti </p>
<p> A questo calo globale di Snapchat nei confronti degli altri grandi social network va aggiunto un altro dato, apparentemente paradossale. Snapchat continua a essere popolarissima tra gli adolescenti degli Stati Uniti, dove i ragazzi tra i 12 e i 17 anni la che usano sono il 45 per cento, contro il 26 per cento di Instagram e il 9 per cento di Facebook e Twitter. È un dato in leggero calo per Snapchat, che conferma però una presenza ancora solidissima e preminente tra i giovani americani. </p>
<p> I motivi vanno ricercati nella natura di Snapchat, che a differenza di Facebook e Instagram è rimasto un luogo esclusivamente per giovani. In fondo la ragione per cui tanti adolescenti statunitensi sono ancora su Snapchat è che lì è quasi impossibile che trovino i loro fratelli più grandi o i loro genitori, al contrario di quello che è avvenuto prima su Facebook e ormai anche su Instagram. Per molti adolescenti Snapchat è una bolla in cui sentirsi protetti, impermeabile a quello che succede fuori. </p>
<p> Ovviamente, però, il mercato degli adolescenti non può bastare a Snapchat per fare concorrenza mondiale a un colosso come Facebook, e l’aspirazione della società sarebbe andare oltre e cercare di conquistare anche un pubblico più adulto. Nonostante gli adolescenti restino una fetta importante del suo bacino di utenza, l’obiettivo di Snapchat è consolidare la sua presenza anche tra gli ex-adolescenti, quelli che ormai sono studenti universitari. A questo scopo, prima ha ridisegnato completamente la sua app alla fine del 2017, separando la parte social dedicata agli amici da una dedicata ai media, quindi più indirizzata a un pubblico adulto in cerca di notizie. Ora, in vista delle elezioni di metà mandato negli Stati Uniti, ha stretto un accordo con l’organizzazione non-profit TurboVote per poter inserire nelle “Storie” dei link per invitare gli utenti a registrarsi per votare. È un modo di coinvolgere i non-più-adolescenti a continuare a usare Snapchat e vederlo non più solo come un posto dove condividere contenuti frivoli o seguire le celebrities, ma anche per fare attività politica. Per diventare adulti, insomma. </p>
<p> Snapchat ha inoltre introdotto un “Visual Searcher”, uno strumento per fotografare un oggetto che si vuole acquistare venendo reindirizzati direttamente alla relativa pagina Amazon, e pochi giorni fa ha lanciato una nuova sezione, “Snapchat Originals“, che contiene 12 web serie originali da guardare direttamente tramite l’app: sono girate in verticale e l’utente può anche interagirvi in vari modi. È anche questa una mossa per provare a fare concorrenza a Facebook, che da poco ha lanciato una piattaforma simile chiamata “Facebook Watch”, e a Instagram, che da qualche mese ha inserito nella sua app una nuova sezione, IGTV, dedicata solo ai video. </p>
<p> Funzionerà? </p>
<p> I dati dicono che il mercato degli adolescenti sta tenendo a galla Snapchat nonostante sia in grandi difficoltà da tanti altri punti di vista; e che continua a navigare a vista, senza una prospettiva precisa di dove possa andare. Nel secondo trimestre del 2018 gli utenti attivi giornalieri sono stati 188 milioni, l’8 per cento in più rispetto allo stesso periodo del 2017 e il 2 per cento in meno rispetto al primo trimestre del 2018. Il calo rispetto al primo trimestre è stato dovuto, secondo il CEO Evan Spiegel, a un rinnovamento del design dell’app accolto con freddezza gli utenti, e a una serie di casi che hanno coinvolto celebrities come Rihanna e Kylie Jenner, che avevano criticato pubblicamente Snapchat per motivi diversi. </p>
<p> I profitti medi ricavati da ogni singolo utente sono passati da 1,05 dollari nel secondo trimestre del 2017 a 1,40 dollari nel secondo trimestre del 2018, una crescita del 34 per cento. Nello stesso periodo i profitti dell’azienda sono stati di 262 milioni di dollari (+44 per cento) e le perdite nette si sono fermate a 353 milioni di dollari (-20 per cento). Sembrerebbero dati buoni, ma sono inferiori alle aspettative: gli investitori continuano a guardare con sospetto Snapchat e negli ultimi giorni il valore delle sue azioni ha raggiunto il minimo storico, 6,46 dollari l’una, quando al momento della quotazione in borsa due anni fa valevano 17 dollari. Al momento le novità promesse da Snapchat per i prossimi mesi non sembrano poter garantire una crescita rapida, e secondo gli analisti nel terzo trimestre del 2018 la società perderà un altro milione di utenti attivi giornalieri. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/03/18/sorveglianza-coronavirus-privacy/" parent_folder="Il Post 18-20" id="file17862022" filename="sorveglianza-coronavirus-privacy">
<p> È giusto sorvegliare gli spostamenti delle persone contro il coronavirus? </p>
<p> La Lombardia ha iniziato a farlo, usando dati anonimi forniti dagli operatori telefonici, ma ci sono dubbi sull'utilità dell'iniziativa e preoccupazioni per la privacy </p>
<p> Da alcuni giorni la regione Lombardia utilizza un sistema per analizzare gli spostamenti della popolazione durante l’epidemia da coronavirus, attraverso una collaborazione con i principali operatori di telefonia mobile. Stando alle informazioni fornite dalla regione, i dati sono raccolti in forma aggregata e anonima e consentono di farsi un’idea sulle distanze percorse da chi si muove con un cellulare in tasca, in modo da verificare il rispetto delle restrizioni sugli spostamenti decise dal governo per contenere il coronavirus. Seppure su scala più piccola, e per ora con sistemi più limitati, l’iniziativa lombarda ricorda le soluzioni di sorveglianza adottate in Corea del Sud e in Cina contro il coronavirus, che hanno sollevato molte perplessità da parte degli esperti sulla tutela dei dati personali. </p>
<p> Lombardia L’assessore per la Ricerca, Innovazione, Università, Export e Internazionalizzazione della Lombardia, Fabrizio Sala, ha spiegato martedì in un collegamento video che dai dati cellulari risulta ancora un numero eccessivo di spostamenti in regione, invitando nuovamente la popolazione a rimanere il più possibile a casa. </p>
<p> Il dato viene rilevato grazie ai ripetitori della rete cellulare: quando ci si sposta con uno smartphone in tasca, questo cerca costantemente i ripetitori più vicini a cui collegarsi per mantenere il segnale. Ogni ripetitore copre una “cella”, una porzione di territorio, quindi quando un cellulare passa da una cella a un’altra si può calcolare con una buona approssimazione il suo spostamento. Le celle si incrociano e sovrappongono, quindi analizzando queste sovrapposizioni si possono ottenere informazioni ancora più dettagliate sulla posizione di ogni cellulare. </p>
<p> Sala ha spiegato che la regione ha ottenuto i dati dagli operatori telefonici e ha poi effettuato alcune analisi, mettendo per esempio a confronto le giornate antecedenti la scoperta dei primi casi da coronavirus nel lodigiano con quelli degli ultimi giorni, con le restrizioni del governo. Mediamente gli spostamenti sulle lunghe distanze all’interno della Lombardia si sono ridotti del 60 per cento, un risultato che secondo Sala non è ancora sufficiente per consentire un buon contenimento dei contagi. </p>
<p> Le cose da sapere sul coronavirus </p>
<p> La newsletter del Post sul coronavirus ti aggiorna sulle ultime notizie: è gratis e arriva due volte alla settimana. Per riceverla scrivi qui il tuo indirizzo mail e premi il bottone sotto. </p>
<p> (Regione Lombardia) </p>
<p> Il calo più significativo si è registrato nelle giornate subito dopo l’emanazione del decreto con le misure del governo, poi gli spostamenti sono tornati ad aumentare, fatta eccezione per il fine settimana dove si è assistito a una riduzione più significativa. Sala ha parlato di spostamenti di almeno 300-500 metri, quindi secondo il suo giudizio superiori a quelli che dovrebbero fare in media le persone per le uscite essenziali almeno in città, per esempio per fare la spesa o portare fuori il cane. </p>
<p> La regione non ha però fornito molte altre informazioni, né sull’effettiva estensione temporale delle rilevazioni giornaliere né sulle distanze più consistenti coperte durante gli spostamenti. È bene ricordare che ci sono numerosi lavori che non possono essere eseguiti da casa e che rendono quindi necessario lo spostamento di molte persone, che devono raggiungere il posto di lavoro. </p>
<p> Le compagnie telefoniche forniscono spesso dati di questo genere, in forma aggregata, ad altre società che li impiegano per statistiche e applicazioni di vario tipo. Diverse app per la navigazione satellitare, per esempio, sfruttano questi dati per fare previsioni sul traffico nei vari momenti della giornata, fornendo di conseguenza tragitti alternativi su strade meno trafficate. È più raro che queste informazioni siano utilizzate dalle istituzioni e in molti hanno sollevato dubbi e preoccupazioni circa la tutela della privacy degli utenti, anche nel timore che ci possano essere ulteriori iniziative più invasive come avvenuto all’estero. </p>
<p> Corea del Sud Sul tema del tracciamento degli spostamenti per contenere l’epidemia da coronavirus, la Corea del Sud è sicuramente il paese che ha investito più risorse e sperimentato soluzioni. Il governo sudcoreano da settimane utilizza dati raccolti dalle reti cellulari, dai sistemi GPS, dalle transazioni effettuate con carta di credito e dalle telecamere di videosorveglianza per tracciare la popolazione. Le informazioni sono poi mostrate in forma anonima su un sito web dedicato e inviate anche tramite SMS a chi potrebbe avere incrociato un infetto, in modo da ridurre la catena dei contagi. </p>
<p> A inizio marzo, la Corea del Sud aveva registrato in pochi giorni un aumento consistente di casi positivi alla COVID-19, la malattia causata dal coronavirus, e aveva messo in atto diverse politiche per tenere sotto controllo la situazione, per esempio con un uso estensivo dei test per rilevare la presenza del virus. Dopo essere stato per alcuni giorni il paese con più casi positivi dopo la Cina, la Corea del Sud è rapidamente scesa nella classifica, diventando con 8mila casi il quinto paese, superato da Spagna (quasi 12mila), Iran (oltre 16mila) e Italia (più di 31mila). </p>
<p> La riduzione dei contagi è stata attribuita soprattutto all’impiego estensivo dei test per identificare rapidamente i casi positivi, isolandoli dal resto della popolazione, mentre non è ancora chiaro se i sistemi di sorveglianza abbiano avuto un ruolo rilevante. Il governo sudcoreano ritiene comunque che in una situazione di emergenza come l’attuale sia lecito sorvegliare il più possibile gli spostamenti. “È vero che l’interesse pubblico tende a essere più enfatizzato dei diritti umani dei singoli in una situazione con malattie infettive” ha ammesso Jeong Eun-kyeong, direttore dei Centri per il controllo e la prevenzione delle malattie della Corea del Sud. Jeong ha anche detto che si sta lavorando per trovare il giusto “equilibrio” tra la sorveglianza sanitaria e la tutela della privacy. </p>
<p> I dati sugli spostamenti resi pubblici dal governo sono anonimi, ma comunque piuttosto dettagliati, al punto da rendere possibile l’identificazione dei luoghi in cui è stato un proprio conoscente o familiare. Il Washington Post ha pubblicato alcuni esempi dei messaggi che si possono ricevere sugli infetti in circolazione. Nella città di Daejon, per esempio, più di un milione di smartphone ha ricevuto un messaggio con l’avviso su una persona risultata positiva che era stata al: “Magic Coin Karaoke a Jayang-dong intorno alla mezzanotte del 20 febbraio”. Un altro messaggio, diffuso a Cheonan, ha invece avvisato i residenti su un infetto che aveva fatto visita all’”Imperial Foot Massage alle 13:46 del 24 febbraio”. </p>
<p> Il dettaglio su orari e luoghi rende possibile l’identificazione delle singole persone, almeno ai loro conoscenti più stretti, e potrebbe quindi portare a situazioni di emarginazione sociale o ancora più pericolose. Una donna, che ha chiesto di rimanere anonima, ha spiegato al Washington Post di avere smesso di frequentare un bar per omosessuali nella sua città: “Se inconsapevolmente contraessi il virus, quell’informazione sarebbe diffusa in tutto il paese. È spaventoso quanto l’idea che qualcuno sveli il tuo orientamento sessuale in pubblico.” </p>
<p> Inizialmente i dati sugli spostamenti e i loro orari erano forniti dal governo in database di non semplice consultazione, cosa che offriva qualche tutela in più per la privacy. Nelle ultime settimane, singoli informatici e aziende produttrici di app hanno invece iniziato ad attingere a quei dati, incrociandoli tra loro per creare applicazioni più semplici da consultare, ma con informazioni molto più dettagliate sulle attività del prossimo. Un sito che si chiama Coronamap ha attirato in pochi giorni più di 14 milioni di visitatori. </p>
<p> (Coronamap) </p>
<p> Nel 2015 il governo della Corea del Sud aveva ricevuto numerose critiche per non avere fornito tempestivamente informazioni sulla diffusione della MERS, altra malattia infettiva causata da un coronavirus che aveva provocato un numero preoccupante di contagi. Memori di quell’esperienza, le autorità sudcoreane hanno realizzato diverse soluzioni per tracciare i contagi, fare più test possibile e fornire informazioni dettagliate alla cittadinanza, non solo sui malati, ma anche sui contagiati in circolazione. </p>
<p> Cina Altri paesi hanno adottato misure simili a quelle della Corea del Sud, su scale e con intensità diverse. In Cina il governo ha sfruttato i propri sistemi di sorveglianza di massa per tenere traccia dei contagiati e dei potenziali nuovi contagi. I sistemi impiegati violano il diritto alla privacy dei cittadini per i nostri standard, ma sono utilizzati senza particolari problemi in un paese con un assetto non democratico e nel quale la popolazione è abituata a fare i conti con le continue ingerenze da parte dell’autorità. </p>
<p> Oltre alla videosorveglianza, alcune delle app più popolari in Cina come WeChat e AliPay sono state impiegate per diffondere informazioni sul coronavirus e per indicare agli utenti se mettersi o meno in quarantena per precauzione. Secondo diversi analisti, queste app forniscono inoltre dati e statistiche al governo, nell’ambito dei suoi programmi di sorveglianza, che prima dell’epidemia avevano scopi diversi e legati al controllo della popolazione. </p>
<p> Efficacia e privacy Ricercatori ed esperti sostengono che sia ancora presto per dire se il controllo tramite rete cellulare, l’impiego di app e di dati GPS siano efficaci e utili per contenere un’epidemia, mentre l’isolamento degli infetti, un alto numero di test per trovare precocemente i positivi e le buone pratiche igieniche (come lavarsi spesso le mani) si stanno rivelando certamente utili. La sorveglianza di massa ha inoltre un costo sociale dal punto di vista della tutela dei cittadini ancora difficile da calcolare, rispetto ai benefici tutti da dimostrare che potrebbe portare nel contenimento del coronavirus. </p>
<p> Associazioni e attivisti per la tutela della privacy ricordano che potrebbero essere adottate soluzioni intermedie e meno invasive, per esempio per fare in modo che i dati sugli spostamenti non siano gestiti in forma centralizzata, quindi in possesso di un unico soggetto, ma in una rete condivisa. In questo modo le informazioni potrebbero essere gestite sui singoli smartphone, riducendo anche il rischio di perdite o furti di dati sensibili. </p>
<p> Il regolamento per la protezione dei dati nell’Unione Europea (GDPR) offre diverse tutele e protezioni per ogni cittadino, ma prevede comunque alcune eccezioni per casi di emergenza e di utilità pubblica. L’impiego di dati aggregati sulle reti cellulari che sta conducendo la Regione Lombardia non sembra violare le regole, ma iniziative di ulteriore controllo ipotizzate negli ultimi giorni potrebbero invece porre diversi problemi per la privacy. </p>
<p> Non è inoltre chiaro come le istituzioni intendano utilizzare i dati che stanno raccogliendo in futuro, quando l’epidemia sarà terminata. Governi e singoli gestori di siti e applicazioni potranno avere a disposizione un’enorme mole di informazioni sugli spostamenti della popolazione, che potrebbero essere poi impiegate per scopi diversi da quelli per cui erano state raccolte. </p>
<p> Sul tema della sorveglianza tramite cellulari e coronavirus, Antonello Soro, il Garante per la protezione dei dati personali, ha detto che: “Non esistono preclusioni assolute nei confronti di determinate misure in quanto tali. Vanno studiate, però, molto attentamente le modalità più opportune e proporzionate alle esigenze di prevenzione, senza cedere alla tentazione della scorciatoia tecnologica solo perché apparentemente più comoda, ma valutando attentamente benefici e costi, anche in termini di sacrifici imposti alle nostre libertà”. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/04/24/tesla-auto-che-si-guidano-da-sole/" parent_folder="Il Post 18-20" id="file17862037" filename="tesla-auto-che-si-guidano-da-sole">
<p> Nessuno guiderà una Tesla </p>
<p> Elon Musk dice che le sue auto elettriche faranno praticamente tutto da sole entro il 2020, ma ci sono molti dettagli da chiarire </p>
<p> Elon Musk è convinto che entro un anno le automobili elettriche prodotte dalla sua azienda Tesla potranno sostanzialmente guidarsi da sole, senza che le persone a bordo debbano preoccuparsi della strada. Musk, che è noto per fare annunci a effetto e indicare scadenze che poi non riesce a mantenere, lo ha spiegato nel corso di una sorta di seminario organizzato nella sede di Tesla a Palo Alto (California) il 22 aprile, per esporre i nuovi piani della società sulla guida autonoma, una delle sfide più grandi per i produttori di automobili insieme al passaggio ai veicoli elettrici. </p>
<p> Nel corso dell’evento, Tesla ha annunciato di avere completato la costruzione di un nuovo microchip, progettato appositamente per gestire il grande numero di calcoli e operazioni che devono effettuare le automobili a guida automatica. Il microchip viene già installato da qualche settimana sulle nuove auto prodotte da Tesla in sostituzione del processore precedente, che era realizzato dalla società Nvidia (uno dei più grandi e famosi produttori di componenti per computer al mondo). </p>
<p> Il nuovo microchip, ha detto Musk, è fino a 21 volte più potente di quello fornito da Nvidia e installato sulle Tesla fino a qualche settimana fa. È stato progettato da Tesla, è materialmente prodotto da Samsung e ha il compito di analizzare tutti i dati provenienti dai vari sensori dell’automobile, che rilevano l’ambiente circostante e altre informazioni per consentire al computer di bordo di guidare l’automobile senza un intervento diretto di chi è al volante. </p>
<p> La scheda del computer di bordo delle Tesla, i due quadrati visibili al centro sono i due nuovi microchip (Tesla) </p>
<p> Il chip usa un sistema di intelligenza artificiale che imita il funzionamento del cervello (“rete neurale”), con la capacità di eseguire 36mila miliardi di operazioni al secondo. Sul processore sono attive due reti neurali identiche che fanno la stessa cosa, e Tesla dice di avere installato per sicurezza un microchip di scorta nel caso in cui il primo smetta di funzionare correttamente: visto che è il microchip a guidare l’automobile, non sembra un’idea così stupida. </p>
<p> Musk ha detto che il nuovo microchip è un passaggio intermedio e che Tesla sta già lavorando a una nuova versione, che sarà tre volte più potente. Non è stata comunicata una data per quando sarà pronto, ma l’azienda dice che il suo sviluppo è circa a metà strada. </p>
<p> Tesla non è l’unica azienda che si sta dando da fare per le auto che si guidano da sole. Alphabet, la holding che controlla Google, collabora con diverse società automobilistiche attraverso la sua controllata Waymo. Ford, uno dei più grandi produttori di auto degli Stati Uniti, ha una propria divisione che si sta occupando dei sistemi a guida autonoma. Inoltre diverse altre società della Silicon Valley stanno lavorando al perfezionamento di questi sistemi. Tra le più grandi e importanti c’è Uber, che ha già avviato la sperimentazione di taxi che si guidano da soli in alcune città statunitensi. </p>
<p> Musk ha fatto intendere che Tesla mira a fare concorrenza a Uber, offrendo un servizio per richiedere un taxi che si guida da solo tramite una app, indicare al sistema la destinazione e farsi guidare fino alla meta. Le prime sperimentazioni inizieranno nel corso del 2020 e coinvolgeranno i proprietari di una Tesla. Chi vorrà, potrà mettere a disposizione degli altri la propria automobile elettrica, ricevendo un compenso per la corsa offerta. Un’auto di proprietà trascorre buona parte del proprio tempo parcheggiata, quindi l’idea è di sfruttare quei tempi morti, facendoli fruttare per il proprietario del veicolo. </p>
<p> Secondo i calcoli di Musk, una Tesla messa a servizio taxi potrebbe fruttare fino a 30mila dollari all’anno a chi la possiede. In questo modo ogni cliente della società potrebbe rientrare velocemente della spesa di almeno 35mila dollari per acquistare una Model 3, il modello più economico oggi disponibile. </p>
<p> Musk ha inoltre detto che entro breve le Tesla offriranno sistemi di guida autonoma di “livello 5”. Per evitare che ci fossero contraddizioni e incomprensioni tra produttori di automobili e clienti, nel 2014 è stato definito una standard internazionale che identifica 6 diversi livelli per la guida automatica. Si va dal livello 0, dove l’automobile non ha nessuna autonomia, al livello 5, dove l’auto è completamente autonoma ed è in grado di gestire ogni situazione come (se non meglio di) un essere umano, senza la necessità di dovere mai intervenire ai comandi. </p>
<p> Esperti e analisti hanno accolto con scetticismo l’annuncio di Musk sul raggiungimento del livello 5 in tempi così brevi con le sue Tesla. Attualmente i sistemi più evoluti per la guida autonoma sono tra i livelli 3 e 4, con diversi problemi tecnici che per ora non hanno permesso di raggiungere la piena automazione del veicolo. Non è quindi chiaro come le Tesla possano raggiungerlo in tempi così rapidi, anche se hanno dimostrato di fare enormi progressi negli ultimi anni. </p>
<p> I sistemi più evoluti per la guida autonoma prevedono l’impiego di un LIDAR, un sistema che lanciando un fascio di luce (non nello spettro del visibile) in ogni direzione, e captando come questo torna indietro, riesce a creare una mappa tridimensionale molto accurata di tutto ciò che l’automobile ha intorno. Questa mappa 3D in tempo reale viene confrontata con altre mappe 3D costruite in precedenza nello stesso punto, in mondo da identificare le differenze e distinguere gli oggetti che sono sempre lì (un semaforo, un muretto, un albero) dalle cose che cambiano la loro posizione (pedoni, biciclette, altre automobili). La rilevazione è molto accurata e consente all’auto di gestire ogni spostamento, evitando ostacoli e seguendo un percorso con l’aiuto del GPS. </p>
<p> Tesla non utilizza il LIDAR, ma una serie di telecamere e sensori collocati in vari punti dell’automobile. Le immagini sono poi inviate al processore che, attraverso sistemi di intelligenza artificiale, decide come muovere l’auto e come evitare gli ostacoli fissi e in movimento. I produttori che utilizzano il LIDAR dicono che la soluzione di Tesla è meno sicura e affidabile, mentre Tesla sostiene il contrario, ricordando che telecamere e sensori delle sue automobili registrano e condividono un’enorme mole di dati, che la stessa azienda può poi usare per perfezionare gli algoritmi che fanno funzionare il pilota automatico. </p>
<p> È difficile dire se il sistema di Tesla sia più affidabile rispetto al LIDAR, di sicuro ha permesso all’azienda di ottenere progressi più rapidamente e a costi minori, anche se in modi eticamente discutibili. La sperimentazione dei sistemi di guida automatica in questi anni è di fatto avvenuta sfruttando gli stessi proprietari delle Tesla, che secondo i più critici hanno fatto da cavie. Il pilota automatico si è rivelato quasi sempre efficiente e in molti casi ha permesso di evitare incidenti, che difficilmente sarebbero stati evitati da un essere umano. Ma, in un numero limitato di casi, il pilota automatico è stato invece la causa degli incidenti, facendo sollevare ulteriori perplessità sull’approccio seguito da Tesla. </p>
<p> Tesla attualmente vende un optional per il suo sistema di bordo che si chiama “Full Self Driving” (FSD) al prezzo di 5mila dollari se acquistato contestualmente all’automobile, altrimenti come extra a 7mila dollari nel caso in cui sia acquistato in un secondo momento. Il sistema è al momento limitato, perché Tesla dice di essere in attesa di certificazioni e autorizzazioni per rendere completamente autonome le sue auto. Secondo Musk, una volta che saranno approvate leggi specifiche per questo tipo di veicoli, a Tesla basterà inviare un aggiornamento ai computer di bordo delle sue automobili per renderle completamente autonome. </p>
<p> In realtà non dovrebbero servire leggi specifiche per attivare il sistema, anche se negli Stati Uniti come in molti altri paesi la guida autonoma continua a essere un’area grigia poco normata. È opinione condivisa che sia necessario almeno un decennio prima di arrivare alla piena e completa automazione alla guida, quindi non è chiaro come Tesla possa ottenere lo stesso risultato nel giro di così poco tempo. Musk è noto per fare dichiarazioni molto ottimistiche sui tempi per realizzare le sue visioni, da qui le numerose speculazioni intorno alle azioni di Tesla degli ultimi anni e i dubbi sulla sostenibilità economica dei suoi progetti. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2020/09/21/tiktok-oracle-walmart/" parent_folder="Il Post 18-20" id="file17862076" filename="tiktok-oracle-walmart">
<p> Il punto su Trump e TikTok </p>
<p> Sembra che il social network cinese sia riuscito a evitare alcune delle conseguenze più dure dello scontro con gli Stati Uniti. Ma anche Trump si dice soddisfatto </p>
<p> Nel corso del fine settimana c’è stata molta confusione a proposito dell’accordo trovato tra TikTok e alcune aziende americane per evitare che il social network cinese fosse vietato negli Stati Uniti, come disposto dall’amministrazione Trump. Sabato Oracle e Walmart, i principali partner di TikTok, hanno presentato una bozza di accordo e Trump l’ha approvata in maniera entusiasta e ha posticipato l’entrata in vigore del divieto a TikTok per dare alle parti più tempo per concludere l’affare. </p>
<p> Lunedì però ByteDance, che è l’azienda cinese che possiede TikTok, ha scritto in un comunicato che alcune delle informazioni circolate nel corso del fine settimana erano “rumors”, dicerie, e ha messo in dubbio alcuni elementi dell’accordo che erano stati descritti da Trump come un successo americano. </p>
<p> Cosa hanno detto Oracle e Walmart Negli Stati Uniti, le informazioni principali sull’accordo sono arrivate da un comunicato pubblicato sabato da Oracle e Walmart, in cui le due aziende dicono che ByteDance ha acconsentito a creare una nuova società, TikTok Global, che avrà base negli Stati Uniti e gestirà le operazioni del social network per gli utenti negli Stati Uniti e per “gran parte degli utenti nel resto del mondo”. Oracle e Walmart, che rispettivamente sono una multinazionale di servizi cloud e la più grande catena di supermercati del mondo, compreranno il 20 per cento di questa nuova società (i media americani dicono che Oracle avrà il 12,5 per cento e Walmart il 7,5). Secondo le due aziende TikTok Global “sarà posseduta per la maggioranza da investitori americani”. </p>
<p> Nel consiglio di amministrazione siederanno quattro americani su cinque posti totali e “tutta la tecnologia di TikTok sarà a disposizione di TikTok Global”. Nella nuova compagnia, Oracle fornirà l’infrastruttura tecnologica e si occuperà della sicurezza, mentre Walmart fornirà le sue “capacità di vendita multicanale”, espressione poco chiara che fa immaginare uno sviluppo nel settore dell’e-commerce. TikTok Global, si legge nel comunicato, creerà 25 mila nuovi posti di lavoro negli Stati Uniti e pagherà cinque miliardi di dollari di tasse. L’azienda produrrà anche uno strumento per l’istruzione dei bambini basato sull’intelligenza artificiale. </p>
<p> Cosa ha detto Trump Parlando con i giornalisti alla Casa Bianca, Trump ha detto che approva l’accordo trovato tra l’azienda cinese e quelle americane, mentre il Dipartimento del Commercio, che aveva annunciato che avrebbe vietato di scaricare TikTok a partire dalla mezzanotte di domenica, ha concesso un’altra settimana di tempo per concludere l’accordo. «Ho dato la mia benedizione all’accordo», ha detto Trump. «Ho approvato l’accordo in teoria». </p>
<p> Trump ha detto anche che la nuova società «non avrà niente a che fare con la Cina». «Sarà un’azienda tutta nuova. Non avrà niente a che fare con nessuna terra straniera, nessun paese straniero». Trump ha detto anche che TikTok ha promesso di creare un fondo da cinque miliardi di dollari per «insegnare ai bambini americani la vera storia del nostro paese». È probabile che i cinque miliardi siano gli stessi che Oracle e Walmart hanno detto che TikTok Global pagherà di tasse. </p>
<p> Cosa ha detto TikTok In un comunicato in cinese pubblicato lunedì su Toutiao, una app di news di suo possesso, ByteDance ha scritto che manterrà una quota dell’80 per cento in TikTok Global e che le notizie secondo cui la nuova società avrà una proprietà a maggioranza americana sono “rumors”, dicerie. Su questo punto alcuni analisti, oltre che la Casa Bianca, hanno cercato di mettere d’accordo le due versioni con un calcolo matematico complicato: poiché ByteDance è già al 40 per cento di proprietà di vari investitori americani, se si aggiunge la quota del 20 per cento che Oracle e Walmart compreranno in TikTok Global risulterebbe che alla fine il 53 per cento degli investitori nella nuova compagnia è americano. Gli analisti sono scettici su questo calcolo, anche perché non si si capisce ancora come queste percentuali si tradurranno in controllo effettivo sulla nuova azienda. </p>
<p> ByteDance ha detto anche che l’accordo non prevede nessun trasferimento di tecnologia tra TikTok e TikTok Global, e che l’algoritmo di TikTok rimarrà in suo controllo. Oracle potrà ispezionare il codice di TikTok, e dunque anche l’algoritmo, ma soltanto per questioni di “sicurezza”. Questo punto è importante perché l’algoritmo è la parte centrale di tutto il business del social network. Inoltre, l’algoritmo e in generale il controllo di tutta la parte tecnologica di TikTok erano la ragione ufficiale per cui l’amministrazione americana voleva vietare l’app: togliere dalla disponibilità teorica del Partito comunista cinese i dati sensibili dei cittadini americani. Secondo esperti sentiti da Bloomberg, finché l’algoritmo rimane nelle mani di ByteDance non è possibile eliminare del tutto il problema. Safra Catz, il ceo di Oracle, ha detto che è sicuro «al 100 per cento» della capacità della sua azienda di tenere al sicuro i dati degli americani. </p>
<p> Secondo Bytedance i cinque miliardi di dollari di nuove tasse che TikTok Global dovrebbe pagare sono in realtà una stima basata su previsioni di vendita e su certe tasse di cui è già previsto il pagamento. A proposito del fondo per insegnare la storia ai bambini americani, ByteDance ha detto di non saperne niente. </p>
<p> Sembra che a TikTok sia andata bene Secondo il Wall Street Journal, ci sono buone ragioni per cui alla Cina potrebbe piacere l’accordo raggiunto su TikTok. Ad agosto, quando Donald Trump ha firmato il suo primo ordine esecutivo per vietare TikTok negli Stati Uniti, sembrava che ByteDance sarebbe stata costretta a vendere le sue operazioni internazionali e a perdere almeno in parte il controllo del suo algoritmo. In base all’accordo non succederà nessuna delle due cose e questo dovrebbe consentire al governo cinese di approvarlo. Il Global Times, tabloid nazionalista in lingua inglese che dipende dal Partito comunista, ha scritto in un editoriale pubblicato domenica che grazie all’accordo ByteDance “non è fuori dai giochi” e ha evitato lo scenario peggiore. </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2018/12/23/trump-twitter-primo-tweet/" parent_folder="Il Post 18-20" id="file17862020" filename="trump-twitter-primo-tweet">
<p> Il giorno in cui Trump imparò a twittare </p>
<p> Fino a pochi anni fa Trump non aveva mai scritto un tweet da solo: il suo ex social media manager ha raccontato di quel giorno che pensò "Oh no" </p>
<p> Il presidente degli Stati Uniti Donald Trump è conosciuto da anni per il suo uso intenso, influente e spontaneo di Twitter: scrive gran parte dei suoi tweet da sé e dice tutto quello che gli passa per la mente, che sia fare importanti annunci politici, commentare un programma televisivo o le ultime notizie sull’inchiesta del procuratore speciale Robert Mueller sulle interferenze della Russia nelle elezioni del 2016. Eppure fino al 2011 il suo uso di Twitter, e di tutti i social network in generale, era quasi inesistente. </p>
<p> A raccontare come Trump sia arrivato a questo cambiamento è stato Justin McConney, che ha lavorato dal 2011 al 2017 come responsabile dei social network della Trump Organization, che in un’intervista a Politico ha parlato per la prima volta di come l’attuale presidente degli Stati Uniti imparò ad usare Twitter. Glielo insegnò lui, in pratica. </p>
<p> McConney, che oggi ha 32 anni, ha raccontato di aver iniziato a lavorare come social media manager di Trump nel gennaio 2011. Aveva un diploma in una scuola di cinema e suo padre lavorava nella Trump Organization, così un giorno dei funzionari della società gli chiesero di realizzare un video da mostrare durante un meeting dei responsabili dei campi da golf di Trump. Il video, tutto incentrato sulla figura di Trump più che sulle proprietà della società, non era esattamente quello che gli era stato richiesto, ma Trump lo vide e gli piacque molto e chiamò McConney nel suo ufficio di New York. I due discussero un po’ di televisione finché McConney non cambiò il discorso parlando delle potenzialità dei social network nella comunicazione moderna. Trump sembrò interessato e disse: «Ne ho sentito parlare. Non sono quelle cose che usa Obama?». </p>
<p> All’epoca Trump aveva già un account su Twitter, ma non lo usava personalmente. Era stato creato nel 2009 per promuovere il libro “Think like a champion” (in italiano “I campioni non si arrendono mai”) ed era stato sempre gestito dal suo staff in modo piuttosto formale. McConney suggerì a Trump di creare un canale YouTube, che all’epoca non aveva ancora, e di cambiare completamente il suo approccio a Twitter, invitandolo ad essere aggressivo e spontaneo così come lo era nei suoi interventi in TV e in radio. </p>
<p> All’inizio Trump si mostrò titubante, ma cambiò idea quando iniziò a capire che la sua presenza sui social network poteva avere anche effetti sulla sua presenza sui media tradizionali. Secondo McConney la cosa che scatenò tutto avvenne nel 2011, quando Trump venne ripreso in un ristorante mentre mangiava una pizza con forchetta e coltello, insieme all’ex governatrice dell’Alaska Sarah Palin. McConney convinse Trump a spiegare in un video perché mangiasse la pizza in quel modo e così fece. Nel video diceva di non amare la crosta della pizza e che con forchetta e coltello poteva scegliere di mangiare solo “la parte di sopra”. Il video venne ripreso da diversi siti e giornali e fece capire a Trump quanta potenza potesse avere la viralità di un contenuto su Internet. </p>
<p> Da allora Trump iniziò ad usare Twitter con sempre maggiore intensità ma sempre senza scrivere lui direttamente i tweet. Chiamava McConney ogni mattina per discutere delle sue idee, ma non usava personalmente Twitter. Si faceva stampare la lista di tutte le mentions (le volte in cui veniva citato da altri utenti) ricevute dal suo account durante il giorno e annotava a mano le risposte che voleva dare ad ognuna. Era abbastanza antiquato anche per quanto riguarda le foto: prima che una sua foto fosse pubblicata su Twitter voleva vederla stampata, e solo allora dava o no la sua approvazione. A volte poi chiamava McConney nel cuore della notte perché gli era venuto in mente qualcosa da scrivere, o perché aveva visto qualcuno criticarlo in TV e voleva rispondergli subito. Il bisogno di scrivere più tweet possibili divenne così impellente per Trump che dovette assumere una seconda persona da affiancare a McConney, che lo sostituisse nei suoi giorni liberi. </p>
<p> Un giorno, nel novembre 2012, mentre erano su un aereo diretto a Miami, Trump chiese a McConney se preferiva i telefoni iPhone o Android e lui rispose che preferiva i primi. Trump rispose: «Ma gli schermi sono molto più grandi sugli Android». Da quel giorno niente fu più lo stesso. Trump cominciò a usare personalmente Twitter dal suo smartphone e il primo tweet scritto interamente da lui fu pubblicato il 5 febbraio del 2013. Era un semplice ringraziamento nei confronti dell’attrice Sherri Shepherd per i complimenti che gli aveva fatto in televisione. Non fu un tweet con contenuti particolarmente significativi, ma per McConney quella data è indimenticabile. «Il momento in cui ho capito che Trump poteva twittare da solo è paragonabile al momento in cui in Jurassic Park il dott. Grant capisce che i velociraptor possono aprire le porte», ha detto McConney a Politico. «La prima cosa che ho pensato è stata “Oh no”». </p>
<p> Con l’impegno in politica Trump cominciò ad usare sempre di più Twitter in autonomia, e a chiedere sempre meno aiuti e consigli a McConney; con l’inizio della campagna elettorale per le elezioni del 2016 il ruolo di quest’ultimo divenne sempre più marginale. L’allora capo del comitato elettorale di Trump, Corey Lewandowski, gli preferì Dan Scavino, che oggi è l’uomo che gestisce la comunicazione di Trump sui social network. McConney alla fine del 2017 lasciò definitivamente il suo incarico. Oggi lavora come consulente freelance, ma continua a interessarsi di come il suo ex datore di lavoro usa i social network. </p>
<p> Secondo McConney, da quando è diventato presidente Trump ha perso molta della sua efficacia comunicativa di qualche anno prima. I contenuti che pubblica sui suoi canali social sono sempre più monotoni, e spesso si limitano a foto di folle, foto in aereo e urla contro le “fake news”. Secondo McConney la cosa che dovrebbe fare per migliorare il suo uso di Twitter sarebbe soprattutto una: «tornare ad avere più autoironia». </p>
<p> Questo articolo non è più commentabile. Abbonati al Post per commentare le altre notizie. </p>
</doc>
<doc url="https://www.ilpost.it/2019/11/06/uber-auto-guida-autonoma-problemi-software/" parent_folder="Il Post 18-20" id="file17862036" filename="uber-auto-guida-autonoma-problemi-software">
<p> L’auto a guida autonoma che investì e uccise una donna nel 2018 aveva dei problemi di software </p>
<p> L’auto a guida autonoma di Uber che nel marzo 2018 investì e uccise una donna in Arizona, negli Stati Uniti, aveva dei problemi al software che non le permisero di vedere in anticipo la donna che stava attraversando la strada. A stabilirlo sono state le indagini della National Transportation Safety Board (NTSB), un’agenzia federale americana che si occupa di sicurezza dei trasporti civili che ha trovato una falla nel sistema usato dall’auto per identificare i pedoni: in pratica, dice l’agenzia, il sistema dell’auto non era in grado di riconoscere un pedone al di fuori delle strisce pedonali. </p>
<p> La donna investita si chiamava Elain Herzberg: la sua morte fu la prima causata da un’auto che si guida da sola e sollevò dubbi e critiche nei confronti di Uber e delle altre aziende che stanno mettendo a punto questa tecnologia. L’auto che causò l’incidente era una Volvo XC90: stava andando a 65 chilometri orari quando Herzberg cominciò ad attraversare la strada in un punto senza strisce pedonali, portando a mano la propria bicicletta. Indagini successive rivelarono che l’uomo a bordo dell’auto, incaricato di intervenire alla guida nel caso di imprevisti, era distratto al momento dell’incidente. </p>
<p> Lo scorso marzo la procura responsabile delle indagini aveva stabilito che Uber non può essere considerata penalmente perseguibile per la morte della donna, mentre l’autista potrebbe esserne considerato responsabile. Il 19 novembre l’agenzia federale si riunirà di nuovo per indagare più nel dettaglio le ragioni dell’incidente. </p>
</doc>
