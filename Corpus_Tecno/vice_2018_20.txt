<doc url="https://www.vice.com/it/article/wxepzw/algoritmo-melodia" parent_folder="Vice 18-20" id="file17861872" filename="algoritmo-melodia">
<p> Un algoritmo ha reso ogni melodia della storia della musica di pubblico dominio </p>
<p> Questo significa, in breve, che un'intelligenza artificiale ha registrato ogni possibile melodia prodotta con sette note, e le ha rese disponibili a tutti. </p>
<p> Post Malone, fotografia promozionale; Freddie Mercury, Drake, fotografia via Wikimedia Commons; Michael Jackson, copertina di Bad </p>
<p> Due programmatori-musicisti hanno generato ogni melodia possibile e l'hanno salvata in MIDI in un disco rigido, ne hanno depositato il copyright, e poi hanno rilasciato il tutto al pubblico con l'obiettivo di impedire le cause contro i musicisti. </p>
<p> Il programmatore, musicista e avvocato specializzato in diritto d'autore Damien Riehl e il musicista/programmatore Noah Rubin hanno voluto mettere un freno alle cause per violazione del copyright che secondo loro tarpano le ali alla creatività degli artisti. </p>
<p> Spesso basta che l'artista abbia avuto la possibilità di ascoltare anche soltanto una volta la canzone che è accusato di aver copiato perché venga accusato di aver riprodotto "inconsciamente" la melodia protetta da copyright. Uno dei più noti esempi di ciò è la causa intentata da Tom Petty contro "Stay With Me" di Sam Smith, che secondo il cantautore suonava troppo simile alla sua "I Won't Back Down". Smith si è ritrovato a dover inserire il nome di Petty tra gli autori della sua hit, dovendo quindi dividere con lui i proventi di un pezzo che ha scalato le classifiche. </p>
<p> Difendersi in una causa come quella può costare milioni in spese legali e la riuscita non è mai sicura. Riehl e Rubin sperano che, rendendo pubbliche le melodie, riusciranno a impedire che questo tipo di casi arrivino in tribunale. </p>
<p> In una recente conferenza sul progetto, Riehl ha spiegato che per ottenere il database hanno calcolato ogni melodia possibile all'interno di un'ottava. </p>
<p> Per determinare la natura finita delle melodie, Riehl e Rubin hanno sviluppato un algoritmo che ha registrato ogni combinazione melodica possibile di 8 note e 12 battute. Hanno usato la stessa tattica base che molti hacker usano per indovinare una password: calcolare ogni possibile combinazione di note finché non ne rimane neanche una. Riehl dice che questo algoritmo lavora al ritmo di 300 mila melodie al secondo. </p>
<p> Una volta che un lavoro viene immortalato in un formato tangibile, il suo copyright è automaticamente considerato registrato. Ma, in formato MIDI, le note sono soltanto numeri. </p>
<p> "Per la legislazione sul copyright, i numeri sono dati di fatto, e, per la legislazione sul copyright, i dati di fatto e le informazioni hanno poco copyright, quasi nessun copyright o proprio nessun copyright", Riehl ha spiegato nella conferenza. "Quindi forse, se questi numeri esistono da sempre e li stiamo soltanto estraendo, forse le melodie sono soltanto una questione matematica, quindi dati di fatto, quindi non soggette a copyright". </p>
<p> Il sito del progetto riporta che Rubin e Riehl hanno pubblicato le melodie con una licenza Creative Commons Zero, che significa che hanno "nessun diritto riservato". In pratica, questo significa che funzionano come le opere di pubblico dominio, anche se alcuni avvocati non sono d'accordo a inserirle ufficialmente nel pubblico dominio. Un'opera è considerata "di dominio pubblico" se è un'opera del governo o se il suo copyright è scaduto, cosa che accade svariati decenni dopo la sua pubblicazione. La licenza Creative Commons Zero è la cosa più simile a pubblicare per il pubblico dominio che un artista può fare senza aspettare che scada il copyright (per saperne di più, vai sul sito di Creative Commons). </p>
<p> Se questa azione si potrà effettivamente impugnare in tribunale resta da vedere. La legge sulla proprietà intellettuale è complicata e spesso assurda. È difficile prevedere se un giudice sarà disposto a considerare Riehl autore di una melodia diffusa da un altro artista. Ma comunque, lui è ottimista e il progetto è fico. </p>
<p> "Le cause sulla pura melodia forse sono finite", ha detto Riehl. "Forse saranno tutte respinte". </p>
<p> Questo articolo è stato pubblicato in origine su VICE US. </p>
</doc>
<doc url="https://www.vice.com/it/article/zmdyx9/amazon-operatore-postale-autorizzato-italia-rischio-monopolio" parent_folder="Vice 18-20" id="file17861885" filename="amazon-operatore-postale-autorizzato-italia-rischio-monopolio">
<p> Amazon è troppo potente per non essere a rischio monopolio </p>
<p> Anche Amazon è un operatore postale autorizzato in Italia, quanto tempo ci vorrà prima che diventi di fatto il più potente? </p>
<p> All’inizio di questa settimana due aziende del gruppo Amazon sono entrate ufficialmente a far parte della lista degli operatori postali autorizzati in Italia. Con questo annuncio, Amazon Italia Logistica e Amazon Italia Transport saranno in grado di consegnare posta sopra i 2 kg, pacchi tra i 20 e i 30 kg, svolgere il servizio di pony express e di spedizione di raccomandate urgenti. </p>
<p> In Italia, le spedizioni complete e molti altri micro-servizi sono esclusiva degli operatori postali autorizzati, cosa che Amazon fino a questa settimana non era. Appena pochi mesi fa, infatti, l’Agcom gli aveva inflitto una multa da 300.000 euro per “aver esercitato attività postale, vale a dire il servizio di consegna dei pacchi, senza la prevista autorizzazione.” </p>
<p> Il copione è da manuale: una grossa azienda è così grossa da svolgere anche dei servizi che non è autorizzata a svolgere, le istituzioni evidenziano e multano l’abuso e la grossa azienda di tutta risposta decide di collaborare con le autorità fino ad ottenere l’autorizzazione e sottostare ai doveri della stessa (che in questo caso significa allinearsi al contratto nazionale ed essere monitorati dall’AGCOM). </p>
<p> Nonostante l’apparente logica del processo, credo che il Mise non avrebbe dovuto fornire l’autorizzazione ad Amazon in virtù del fatto che al momento la principale preoccupazione riguarda la possibile (direi ovvia) concorrenza con il servizio offerto da Poste Italiane. </p>
<p> Disintermediare per Amazon non significa necessariamente snellire all'atto pratico una serie di passaggi logistici imprescindibili, quanto più che altro ridurre le superfici di "attacco" con cui il cliente si interfaccia. </p>
<p> La versione radicale, antagonista e sintetica del perché è che boicottare qualunque entità che fa dell'accentramento del capitale e dei servizi il proprio piano sviluppo sul lungo termine dovrebbe essere prerogativa di qualunque essere umano che ha deciso di manifestarsi nella cosiddetta società. Aziende come Amazon lavorano su magnitudo di crescita largamente esponenziali e non sono, per definizione, compatibili con tessuti industriali e commerciali che agiscono su scala locale, regionale, nazionale — a volte perfino internazionale. Un esempio banale (ma mica tanto, dopotutto) è quando all'inizio di quest'anno il CEO di Airbnb ha affermato che la sua azienda agirà su un piano crescita basato su un "orizzonte temporale infinito.” Si tratta di semantiche e di approcci ai mercati incompatibili con le necessità e gli equilibri concorrenziali di uno stato nazionale. </p>
<p> Amazon non gioca soltanto una partita completamente sbilanciata dal punto di vista delle risorse — visto che si tratta letteralmente di una delle multinazionali più potenti e ricche del mondo, possiede già una vastissima infrastruttura su suolo italiano, stimola una buona percentuale delle spedizioni nel paese e il suo CEO è, di nuovo letteralmente, l'uomo più ricco del mondo — ma sopratutto Amazon è una di quelle multinazionali globali che fa della disintermediazione un suo valore cardine. </p>
<p> Disintermediare per Amazon non significa necessariamente snellire all'atto pratico una serie di passaggi logistici imprescindibili (certo, Airbnb può chiedere al proprietario di dare le chiavi in mani all'affittuario, ma Amazon non può chiedere al cliente di andarsi a prendere il pacco nello stabilimento di stoccaggio in mezzo alla Pianura Padana), quanto più che altro ridurre le superfici di "attacco" con cui il cliente si interfaccia. Amazon compra Whole Foods negli Stati Uniti anche e soprattutto per potersi garantire l'infrastruttura necessaria a fare sì che ogni suo utente possa davvero fare la spesa direttamente su Amazon, giocando con prezzi davvero concorrenziali ed un'offerta davvero variegata. </p>
<p> Ciò non significa che il cliente si dimentichi che esistono altri servizi oltre Amazon per fare la spesa, o in questo caso per fare spedizioni, significa però che Amazon stenderà una nebbia di guerra progressivamente sempre più fitta sul settore, inglobando nel suo labirinto burocratico e logistico sempre più operazioni sotto il semplice nome 'Amazon' e stringendo sempre di più la corda attorno al collo di competitor fino a poco tempo fa assolutamente solidi a livello di percezione. </p>
<p> Probabilmente nessuno si sognerebbe mai di dare per scontato una sostituzione di Poste Italiane ad Amazon, è molto più facile però immaginare un mondo in cui si preferisce Amazon a Poste Italiane perché il servizio clienti della prima funziona semplicemente meglio, e lo fa in virtù delle sue risorse smisurate. D'altronde non si fa spesso lo stesso quando si compra un libro online? O un videogioco? O un elettrodomestico? </p>
<p> Questa pratica non è un male per definizione: dopotutto il mercato è ahimé libero e la legge è tendenzialmente quella della giungla. L'ineguaglianza dal punto di vista delle risorse e del capitale umano intellettuale e umano è però senza pari e senza precedenti, e rende qualunque forma di concorrenza inutile. La stessa "lente dell'Agcom" menzionata da diversi lanci della notizia perde completamente di significato: cosa significa monitorare il rischio di monopolio da parte di un'azienda così smisuratamente grossa? Non c'è semplicemente la potenza di fuoco per poterlo fare: l'abilità di elusione legislativa e il leverage lobbystico è semplicemente troppo forte, e la fatica che negli Stati Uniti stanno facendo per veicolare istanze base di antitrust nei confronti di Amazon dimostra perfettamente questa condizione di impotenza. </p>
<p> Dare un via libera del genere ad Amazon ha perfettamente senso nel quadro legislativo e concorrenziale attuale: probabilmente (ma magari mi sbaglio) per diventare un operatore postale in Italia ci sono dei moduli da compilare, delle verifiche da superare, delle garanzie da dare — Non vi è dubbio che Amazon non solo abbia tutte le risorse per poter superare tutti questi step, ma non vi è nemmeno dubbio che abbia diritto a superarli. È un'azienda e ha le sue risorse, no? </p>
<p> Quello per cui invece nutro forti dubbi è se la governance nazionale italiana sia in grado di reggere il ritmo di Amazon e sia in grado di agire sul rischio di monopolio (o perlomeno di concorrenza “sleale”) che il via libera alle operazioni postali abilita. I virgolettati rilasciati a Repubblica sono sufficientemente non chiari: “Non commentiamo i nostri piani futuri. Lavoriamo con una grande varietà di corrieri e ci aspettiamo di continuare a farlo, […] Il nostro obiettivo è consegnare pacchi ai clienti entro la data di consegna prevista. Valutiamo i corrieri in base a velocità, affidabilità, flessibilità, innovazione e costi. Abbiamo milioni di ordini da consegnare in tutta Europa ogni settimana e valutiamo tutte le opzioni che forniscono i corrieri per assicurarci che le consegne avvengano in tempo per soddisfare o addirittura superare le aspettative dei nostri clienti.” </p>
<p> La differenza, rispetto alla norma, è che la sua vittoria sugli altri concorrenti è letteralmente scontata — Della serie "too big to fail." </p>
<p> L'estremo distopico si sta consumando negli Stati Uniti, dove l'annuncio da parte di Amazon dell'apertura di un secondo headquarter nazionale ha inaugurato una corsa disperata ai posti di lavoro che avrebbe impiegato da parte delle città candidate, concludendosi con un pietoso versamento di tributi iniqui da parte della città di New York pur di assicurarsi la vittoria su un investimento che, essendo privato e vivendo a velocità di sviluppo completamente folli, è per definizione imprevedibile e il cui impatto sul tessuto urbano e industriale non è soltanto imprevedibile (e quindi troppo rischioso) ma anche molto, molto, molto probabilmente negativo. </p>
<p> Amazon non deve guadagnarsi il diritto di giocare su nuovi campi di gioco logistici in giro per il mondo perché il suo impeto colonialista sull'infrastruttura dei tessuti industriali e commerciali è monopolistico per definizione. Amazon è "too big to exist": andrebbe scorporato, o quantomeno pesantemente regolato. Il "libero mercato" non può essere la scusa per regalare soldi ad un'azienda già assolutamente (in senso letterale) ricca. </p>
</doc>
<doc url="https://www.vice.com/it/article/neaxn8/app-ritratti-rinascimentali-portraits-ars" parent_folder="Vice 18-20" id="file17861877" filename="app-ritratti-rinascimentali-portraits-ars">
<p> Questa intelligenza artificiale crea ritratti rinascimentali fighissimi </p>
<p> Se trasformare voi stessi e tutti i vostri amici in vecchietti vi ha già stufato, provate l'emozione di un ritratto su tela eterno. </p>
<p> Giulia di Motherboard, l'autrice. Immagine via Al Portraits Ars. </p>
<p> In questi giorni, un nuovo filtro su FaceApp—un'app per iOS e Android che sfrutta le reti neurali per modificare il volto di una persona in vari modi—ha monopolizzato l'attenzione di tutti: trasformando in modo piuttosto impressionante e credibile un viso giovane nel suo equivalente rugoso e canuto (o un viso già anziano in uno molto rugoso e canuto), il filtro è innegabilmente un ottimo modo per ridere o—nel mio caso—avere la conferma definitiva che tra 50 anni sarò mio nonno con i capelli (dita incrociate). </p>
<p> Sempre in questi giorni, però, è uscito anche un tool sviluppato da un gruppo di ricercatori del MIT-IBM Watson AI Lab e del Politecnico di Milano chiamato AI Portraits Ars—che rielabora ogni primo piano dato in pasto al suo modello di rete generativa avversaria (GAN) in un ritratto d'arte moderna con diversi stili e livelli di astrazione. Le reti neurali utilizzate—spiegano i ricercatori sul sito—sono in realtà due: una, detta Discriminator, che riconosce i ritratti di persone, l'altra, detta Generator, che ha imparato a crearne di nuovi. </p>
<p> Non è una semplice questione di "trasferimento di stile," specificano i ricercatori, perché i lineamenti sono completamente ridisegnati, anziché limitarsi ad alterare i colori, come è invece comune in altri tool di NST (Neural Style Transfer). "Il modello decide in autonomia quale stile usare per ogni ritratto. I dettagli del volto e dello sfondo contribuiscono a direzionare il modello verso un certo stile." </p>
<p> Il risultato è convincente, talvolta inquietante. Ma, come spiegano i ricercatori l'obiettivo dell'esperimento va oltre la possibilità di appendersi in casa un ritratto finto-Settecento e spacciarlo per un antenato nobile a cui somigliamo un sacco. Il punto è capire come, tramite l'uso di un'IA, si possono in realtà individuare i condizionamenti e i pregiudizi legati storicamente a una certa tradizione o pratica artistica. </p>
<p> Nonostante infatti esempi di ritratto siano comparsi in culture e tempi storici molto diversi tra loro, dal 1500 in poi questo tipo di opera, spiegano i ricercatori, è diventato un simbolo di status per gli europei e, allo stesso tempo, è diventato una delle forme d'arte distintive della cultura Occidentale. "Allenare i nostri modelli su un dataset così condizionato ci ha spinti a riflettere sull'importanza dell'equità nell'IA." </p>
<p> Rihanna. Immagine via AI Portraits Ars </p>
<p> L'intelligenza artificiale applicata ai ritratti, dunque, ci costringe a riflettere sulla nostra storia: "prima del 15esimo secolo, la pratica del ritratto su commissione era rara. Il cambiamento di rotta successivo riflette forse un mutamento dei principi della società verso l'individualismo," hanno scritto i ricercatori. Allo stesso tempo, l'inabilità dell'intelligenza artificiale—che impara su un ampio dataset di quadri esistenti—nel riprodurre un sorriso aperto, "ci insegna qualcosa sulla Storia dell'Arte," per cui sorridere non era un'azione raccomandata per il soggetto. </p>
<p> Se, ad ogni modo, farvi fare un ritratto rinascimentale da una intelligenza artificiale così come siete non vi basta, potete fare come qualcuno qui in redazione e usare prima il filtro di Face App per invecchiarvi e poi farvi fare un ritratto dal potenziale drammatico rasente infinito. </p>
<p> Per guardare i ritratti creati dalla rete neurale del progetto AI Portraits Ars e farvene fare uno tutto vostro, andate qui. </p>
</doc>
<doc url="https://www.vice.com/it/article/59na5b/carta-identita-social-proposta-marattin-anonimato-internet" parent_folder="Vice 18-20" id="file17861898" filename="carta-identita-social-proposta-marattin-anonimato-internet">
<p> Imporre la carta d'identità sui social è una cazzata—ma i politici non lo capiscono </p>
<p> Internet esiste da 50 anni e i politici ancora se la prendono a caso con l’anonimato online e i siti porno. </p>
<p> Statua in pieno facepalm, al Giardino delle Tuileries, Parigi. Immagine: foto di Alex E. Proimos, via Wikimedia Commons </p>
<p> Questa settimana internet ha compiuto 50 anni. Capiamoci bene: internet, non le pagine web che ci si poggiano sopra e che stiamo inesorabilmente perdendo, relegati nei giardini murati delle app social. E per festeggiare il suo compleanno, politici alle diverse estremità del globo hanno deciso di fargli l’ennesimo regalo di merda—confermando anche un certo feticismo per leggi scellerate contro i due spauracchi preferiti di chi non capisce nulla di digitale: l’anonimato e la sessualità. </p>
<p> Il 29 ottobre del 1969 è stato trasmesso il primo messaggio della storia di internet tra due computer collegati alla rete ARPANET, sviluppata dall’ARPA del Dipartimento della Difesa degli Stati Uniti. Il messaggio doveva essere “login” ma il sistema è crashato poco dopo e ci siamo ritrovati solamente con le lettere “lo” scritte nei libri di storia. </p>
<p> Internet—oltre ad essere un ammasso di ferraglia—è quell'idea per cui, collegando insieme una rete di computer distribuiti nel mondo, permette alle informazioni di muoversi, scambiarsi e contaminarsi liberamente, moltiplicando la conoscenza e i benefici per l'umanità. Non solo a scopi militari. </p>
<p> Ma nell’anno domini 2019 quell'idea è piuttosto sbiadita: un deputato italiano ha appena annunciato una nuova proposta di legge contro l'anonimato online per combattere l'odio in rete che sembra ignorare del tutto come funziona la rete e, contemporaneamente, in Australia, il governo vorrebbe adottare il riconoscimento facciale per accedere ai contenuti per adulti online. Tutto bene. </p>
<p> Una carta d’identità per controllarli tutti </p>
<p> Questa settimana, il deputato Luigi Marattin di Italia Viva—il partito appena fondato da Matteo Renzi, dopo la scissione con il PD—ha lanciato una raccolta firme sulla piattaforma del suo partito (l’equivalente di Rousseau per il M5S, sembrerebbe) per chiedere che venga reso obbligatorio l’utilizzo di un documento di identità per iscriversi ai social network—ovviamente possono firmare anche nomi di fantasia, come riporta Wired. </p>
<p> L’obiettivo sarebbe quello di contrastare i “fake” online e ridurre i commenti d’odio. Purtroppo, però, sembra piuttosto una semplice manovra di propaganda fine a se stessa—e completamente scollegata dagli effettivi problemi che vuole risolvere. </p>
<p> Nel testo della raccolta firme si dà per scontato che account fake abbiano effettivamente influito profondamente e distorto referendum ed elezioni, eppure il dibattito sui reali effetti del fenomeno è ancora aperto; inoltre, il testo costruisce un confronto completamente fuorviante con l’anonimato garantito alle fonti in ambito giornalistico. </p>
<p> Numerosi esperti di tecnologia hanno subito sottolineato come si tratti non solo di un problema mal posto, ma che proprio non sussiste. Esistono già alcuni identificativi univoci per riconoscere chi c’è dietro un account. La Polizia Postale fa questo ogni giorno. Abbiamo l’indirizzo IP, ci sono i MAC address attribuiti ai nostri dispositivi, e anche i modem Wi-Fi pubblici registrano chi si connette. </p>
<p> Ma prima ancora di dover scomodare aspetti tecnico-giuridici o riflessioni sui diritti inalienabili dell’uomo, pensiamo solamente a quello che avviene concretamente nelle nostre vite quotidiane. Non ci viene mai richiesto di esibire un documento d’identità quando entriamo in un negozio, quando saliamo su un autobus, quando entriamo in edicola, quando andiamo al cinema, quando stiamo tranquillamente bevendo una birra in piazza con gli amici. Se così non fosse, saremmo tutti pronti a scendere in piazza e ribellarci a quello che sarebbe a tutti gli effetti un controllo da regime autoritario. </p>
<p> Il digitale è reale nel senso che non dobbiamo stare a inventarci nuove leggi ad hoc, dobbiamo applicare quelle che già ci sono—se necessario e proporzionale—, e dobbiamo smetterla di creare nuovi crimini che non esistono: la richiesta di carte di identità per iscriversi ai social è l’equivalente digitale del discorso sul decoro cittadino tanto caro alle destre autoritarie—e recentemente pare anche alle sinistre, purtroppo. </p>
<p> Pornobisogno politico </p>
<p> Il porno è sempre esistito online proprio perché è sempre esistito anche nelle nostre vite. Eppure, politici di ogni fazione hanno sempre cercato di “proteggere i nostri figli dai porno,” nascondendo le riviste e imponendo delle restrizioni di accesso sulla base dell’età. </p>
<p> Nella sfera digitale, ciclicamente, ci ritroviamo a discutere e difenderci dalle solite proposte di legge: richiedere una verifica dell’identità degli utenti che vogliono accedere ai siti porno. Questa può passare per la richiesta di fornire dati sulla carta di credito, oppure chiedendo di caricare dei documenti d’identità. </p>
<p> Il caso più recente si è verificato nel Regno Unito, dove il parlamento britannico aveva introdotto una legge che prevedeva una verifica dell’età a livello nazionale nel 2015. Dopo anni di ritardi e continui rinvii, a metà ottobre ha deciso di abbandonare la proposta perché infattibile da un punto di vista tecnico e, soprattutto, viste le numerose proteste degli attivisti per i diritti digitali, che osteggiavano la legge, definendola controproducente e pericolosa. </p>
<p> Ignorando evidentemente il fallimento della legge inglese, in Australia hanno deciso di rincarare la dose di distopia e di proporre un sistema di riconoscimento facciale per verificare l’età di chi accede ai siti pornografici. </p>
<p> Il sistema poggerebbe sul già avviato Face Verification Service, il quale include foto di tutte le persone che hanno richiesto la cittadinanza in Australia. Il database doveva essere utilizzato solamente da alcune agenzie governative ma ora è in espansione. </p>
<p> Le soluzioni proposte per la lotta all’anonimato online e la guerra al porno hanno un denominatore comune che è facile comprendere leggendo il parere del CNIL, il garante per la privacy francese, sull’impiego del riconoscimento facciale all’ingresso di due scuole francesi, pubblicato il 29 ottobre. </p>
<p> Nel caso in esame, il CNIL dice che “gli obiettivi di sicurezza e fluidificazione degli ingressi in queste scuole superiori possono essere raggiunti con mezzi molto meno invasivi in termini di privacy e libertà individuali, come il controllo dei badge.” </p>
<p> Quando i politici cercano di risolvere problemi del mondo digitale ricorrono sempre a soluzioni sproporzionate, inutili, e controproducenti. Non ha senso imporre la carta d’identità a tutta la popolazione per iscriversi ai social. Non ha senso chiedere l’impiego del riconoscimento facciale per verificare l’età. Esistono già soluzioni meno invasive e altisonanti, alcune delle quali già applicate. </p>
<p> Sono tutte sbruffonate di chi non capisce quello di cui sta parlando e preferisce adottare soluzioni estreme per attirare l’attenzione della parte di elettorato meno a proprio agio con il digitale, e cedere a quelle vocine autoritarie che sente nella testa. </p>
<p> A 50 anni dalla nascita di internet, nei libri di storia ricorderemo solo questo: i politici non hanno ancora capito niente. </p>
</doc>
<doc url="https://www.vice.com/it/article/pky7vv/come-creare-blog-giardino-digitale" parent_folder="Vice 18-20" id="file17861895" filename="come-creare-blog-giardino-digitale">
<p> Se i social ti hanno stufato, è ora di costruirti un giardino digitale </p>
<p> Lo stesso processo di appiattimento che avviene nello spazio urbano sta avvenendo anche nello spazio digitale. Molte città si somigliano, tutti i nostri profili si somigliano. Ma esiste un antidoto. </p>
<p> ll mio blog fa schifo. Esteticamente, dico. Uno sciatto tema standard di WordPress. E questo vale quasi per ogni altro angolo dell'internet oggi. L'aspetto del profilo Twitter è standard, mentre su Instagram tutto ciò che hai sono la griglia di foto e i pochi striminziti caratteri nella bio e sotto ai post. La comodità di questi strumenti sta appiattendo e uniformando il web—e con lui anche il modo di ognuno di esprimersi—ma forse c’è un antidoto: coltivare un giardino digitale. </p>
<p> Secondo un recente articolo del MIT Technology Review, sempre più persone stanno creando dei siti personalizzati che cercano di evitare il classico aspetto uniforme dei social media e sono lontani dalla struttura classica dei blog. Si tratta di veri e propri giardini digitali: spazi tranquilli in cui riflettere, raccogliere i propri pensieri e dare forma alle proprie passioni, lontano dal flusso incessante dei feed social. </p>
<p> Tutti questi giardini digitali hanno due aspetti in comune: la libertà di introdurre forme e grafiche nuove—sporcandosi direttamente le mani con il codice HTML—e il ruolo centrale dell’organizzazione del flusso delle informazioni grazie a link e tag creati appositamente. </p>
<p> Se pensi al web come a un analogo dell’ambiente cittadino in cui viviamo, allo stato attuale il piano regolatore urbano è imposto da Facebook, Instagram, Medium, Twitter e tutti gli altri social: i palazzi devono essere di una certa altezza, con un predeterminato numero di finestre per facciata, e i colori che si possono utilizzare sono ridotti al minimo. </p>
<p> Puoi appendere qualche ritaglio di giornale alle finestre, ma non cambiare la struttura generale. E questo ha anche un effetto sul modo di ognuno di interagire con le informazioni. </p>
<p> Immagine: screenshot del sito Mystic Symbolism </p>
<p> L’appiattimento della forma del web, infatti, rischia di schiacciare anche i contenuti: per quanto cerchi di scattare immagini brutte per trasmettere la tua vita in presa diretta, la griglia di Instagram è confinante. E per quanto cerchi di creare giochi di vuoti e pieni con i vari post, o immagini che si estendono su più foto, il vincolo rimane sempre lo stesso: un massimo di tre foto per riga. E limiti simili esistono anche sui siti web: menù ad hamburger ovunque, una o al massimo 3 colonne verticali per i contenuti, e l’inevitabile ordine cronologico inverso che regna sovrano. </p>
<p> L'omogeneizzazione estetica dei siti web è stata persino misurata da uno studio dell’Università dell’Indiana: “le differenze medie tra i siti web hanno raggiunto il picco tra il 2008 e il 2010 e poi sono diminuite tra il 2010 e il 2016. Le differenze di layout sono diminuite maggiormente, scendendo di oltre il 30% in quel lasso di tempo,” scrive uno dei ricercatori che ha partecipato allo studio. </p>
<p> È come se lo stesso processo di uniformazione e appiattimento che avviene nell'architettura cittadina e nei suoi servizi stesse avvenendo nello spazio digitale. Molte città si somigliano, tutti i nostri profili si somigliano. </p>
<p> Immagine: screenshot del sito Wikifolders, di Tom Critchlow </p>
<p> L’idea di giardini digitali in cui ritirarsi e tornare a sperimentare non è di per sé una novità e viene interpretata in modo diverso a seconda della sensibilità di chi li crea. Ma cerca sempre di staccarsi dal concetto classico di blog che, secondo alcuni, ha rovinato il web e che ogni volta che sembra sul punto di essere dichiarato defunto, rinasce un attimo dopo. </p>
<p> Sciogliendosi e disperdendosi tra link e riferimenti incrociati, senza un percorso definito e lasciando spazio all’inaspettato, il saggio vuole distruggere la rigidità del blog classico e ricordarci delle infinite possibilità dei link: “Il giardino è un terreno agricolo che delizia i sensi, progettato per il piacere piuttosto che per la comodità,” scrive Bernstein. Questo tipo di “irregolarità” coinvolge i sensi, “offrendo la promessa dell'inaspettato senza la minaccia della natura selvaggia.” </p>
<p> Per Maggie Appleton, antropologa, art director e illustratrice, un giardino digitale è “una raccolta aperta di note, risorse, schizzi ed esplorazioni che sto attualmente coltivando,” ha scritto in un post sul suo blog. “Alcune note sono piantine, alcune stanno germogliando e alcune sono piante sempreverdi completamente cresciute,” ha aggiunto. O, continuando l’analogia con i giardini naturali, dei bozzoli in attesa che esca l’organismo interno. </p>
<p> Immagine: screenshot del blog di Maggie Appleton </p>
<p> Per altri, questi giardini diventano delle ancore di salvezza dal punto di vista psicologico: i giardini digitali sono un tipo di scrittura che ti permette di “scrivere senza preoccuparti di quello che penserà la gente; scrivere in piccoli pezzetti non finiti e costruirli poi in pezzi più grandi e più rifiniti per il pubblico,” ha scritto Christopher Biscardi, consulente indipendente per startup. </p>
<p> I giardini digitali fanno anche esplodere la rigidità dell’ordine cronologico dei blog: “Le cose sono organizzate e ordinate, ma con un tocco di caos”, ha scritto Joel Hooks, sviluppatore software, descrivendo il suo giardino. </p>
<p> Immagine: screenshot da Brutalist Websites </p>
<p> Il cervello umano non crea associazioni solo in maniera temporale unendo pensieri presenti a memorie del passato, ma lavora orizzontalmente e obliquamente, per associazioni inaspettate e con rimandi inconsci. In altre parole, il cervello sa fare molto più che scrollare: uno spazio virtuale troppo rigido confina inevitabilmente anche il pensiero. </p>
<p> I vincoli strutturali dei siti web sono stati esplorati e forzati per decenni dagli artisti digitali: dai padiglioni digitali di mostre come the wrong biennale, alle gallerie interattive per supportare artisti che lavorano attraverso internet, passando per le tele 3D digitali su cui disegnare offerte da superinternet e l’universo del collettivo Clusterduck, fino ad arrivare a vere e proprie oasi estetiche di brutalismo web che, grazie all’asprezza e alla totale mancanza di interesse per la comodità e facilità di fruizione, rappresentano un moto reazionario alla “leggerezza, ottimismo e frivolezza del web design di oggi,” come ricorda Brutalist Websites. </p>
<p> I giardini digitali però hanno anche un rovescio della medaglia: richiedono praticità con il codice delle pagine e software appositi per creare le strutture delle informazioni. Già semplicemente uscire dalla comodità di WordPress per utilizzare un CMS che lascia più libertà come Ghost ha i suoi costi. E strumenti simili per i giardini digitali come Foam, Jekyll e Roam farebbero scoraggiare molte persone. Inoltre, come sottolineano nello studio dell'Università dell’Indiana, i siti stanno diventando più simili tra loro perché usano le stesse librerie software e più questi codici sono popolari, più è probabile che rispettino gli standard di accessibilità per le persone con disabilità visive. E, indubbiamente, l’universalità di alcuni siti e strumenti, come Google Docs, può trasformarli in mezzi inaspettatamente radicali—come ha dimostrato l’internet delle proteste—per conservare o diffondere informazioni, persino sul COVID-19. </p>
<p> Ma malgrado la loro natura impervia, i giardini digitali dimostrano la necessità di uscire dallo standard attuale del web, esplorare nuove soluzioni e adattare la tecnologia al pensiero umano (e non viceversa), per tornare a un web più ibrido e vitale. </p>
<p> D’altronde, come ha scritto Bernstein nel suo saggio, “Le autostrade sono giudicate in base all'efficienza: distanza, costo, sicurezza e tempo. I percorsi del giardino giocano un ruolo diverso; ci guidano lungo le vie migliori, non le più brevi.” </p>
</doc>
<doc url="https://www.vice.com/it/article/59n7bb/come-fregare-algoritmo-pornhub" parent_folder="Vice 18-20" id="file17861897" filename="come-fregare-algoritmo-pornhub">
<p> Questa estensione vuole fottere l’algoritmo dei suggeriti di Pornhub </p>
<p> Quando guardi un porno sui siti per adulti più frequentati non sei mai veramente solo. Con te c'è sempre un algoritmo molto, molto invadente. </p>
<p> Immagine: screenshot via pornhub.tracking.exposed; composizione: Motherboard </p>
<p> Ogni volta che guardiamo un porno online, con molta probabilità, siamo convinti di essere da soli in compagnia del nostro schermo, concentrati a soddisfare i nostri piaceri più intimi. In realtà, dall’altra parte dello schermo, c’è un algoritmo che sta costantemente affinando i suoi ingranaggi per suggerirci i contenuti—a suo avviso—più adatti a noi. </p>
<p> Il progetto pornhub.tracking.exposed vuole distruggere questa esperienza esclusivamente individuale e spogliare questi ingranaggi segreti, mostrando per una volta come l’algoritmo di suggerimento di Pornhub sia uno dei soggetti più importanti—e pericolosi—nella definizione e costruzione della nostra sessualità. </p>
<p> Homepage di potrex. Screenshot dell'autore </p>
<p> Guardare porno online è un’esperienza di dominio algoritmico della nostra sessualità. I suggerimenti dei video possono trasformare la nostra percezione dei corpi e delle loro interazioni, guidando le nostre preferenze e reiterando strutture di controllo patriarcali. Se l’algoritmo, per ragioni a noi sconosciute, suggerisse sistematicamente più fellatio che cunnilingus saremmo chiaramente di fronte a una distorsione del piacere sessuale. </p>
<p> Secondo le statistiche pubblicate da Pornhub stessa, le donne ricoprono circa il 32 percento degli utenti della piattaforma, un dato apparentemente in aumento rispetto a statistiche precedenti. Ad ogni modo, gran parte dei contenuti resta costruito su un ideale genericamente maschile ed eterosessuale di pornografia, mentre esistono community su Reddit in cui donne si scambiano porno diversi da quelli mainstream. </p>
<p> Tutto questo avviene quasi inconsciamente mentre continuiamo a cliccare sul prossimo video suggerito. </p>
<p> Pornhub, ha spiegato a Motherboard una delle ricercatrici del progetto durante l’evento di lancio tenutosi lo scorso 20 novembre a Zagarolo, è uno dei siti più grandi e importanti per quanto riguarda la personalizzazione e l’utilizzo dei dati degli utenti. </p>
<p> Immagine: screenshot dell'autore </p>
<p> “Possiamo parlare in un certo senso di pornografia dei dati,” ha spiegato la ricercatrice, poiché Pornhub è in grado di generare un valore aggiunto per la propria piattaforma grazie a quelle semplici infografiche che producono in occasioni di eventi importanti. </p>
<p> Pornhub è una delle varie aziende gestite da MindGeek, un nome tutto sommato innocuo e sconosciuto, se non fosse che detiene una grossa fetta dei siti di porno online—fra cui RedTube, YouPorn, e GayTube. MindGeek gestisce anche una piattaforma pubblicitaria, TrafficJunky, che raccoglie dati degli utenti che visitano Pornhub e altri siti per adulti per garantire la “pubblicità giusta davanti agli occhi del consumatore giusto per il tuo prodotto." </p>
<p> Se da un lato c’è una forma di trasparenza sui dati analizzati e pubblicati nelle infografiche, dall’altro, quando si tratta di capire in che modo funzionano gli algoritmi che selezionano i video suggeriti per noi, la questione diventa molto più oscura. </p>
<p> È per questo che i ricercatori di pornhub.tracking.exposed hanno lanciato un’estensione per Chrome, Brave, e Firefox che permette di studiare ed analizzare gli effetti di questo algoritmo di personalizzazione attraverso la raccolta e il confronto delle esperienze individuali che gli utenti di Pornhub ricevono. </p>
<p> La categoria “Japanese” include circa 30.000 video, ma è tra le più suggerite—a differenza di “Transgender”, che contiene lo stesso numero di video, ma viene suggerita meno frequentemente </p>
<p> L’estensione prende nota del video che stai guardando e di tutte le categorie di video che vengono suggeriti: nello specifico, raccoglie informazioni su titolo e tag del video e su chi l'ha caricato su Pornhub. Così da permetterti di tenere traccia dell'idea che ha l’algoritmo dei tuoi gusti. </p>
<p> In questo modo, spiega la ricercatrice, possiamo studiare e visualizzare come i video cambiano nel tempo, in base all’area geografica o per colpa di altre variabili. </p>
<p> Immagine: screenshot dell'autore </p>
<p> Si può quindi analizzare, ad esempio, come categorie che contengono un numero ridotto di video vengano suggerite in modo differente agli utenti. La categoria “Japanese” include circa 30.000 video, ma è tra le più suggerite—a differenza di “Transgender” che contiene lo stesso numero di video, ma viene suggerita meno frequentemente. Per capire quali variabili entrano in gioco è però necessario mettere in piedi esperimenti ad hoc che sono resi più facili da questa estensione. </p>
<p> Un’altra possibilità che sarà offerta in futuro dall’estensione—al momento è ancora in fase di ultimazione—è quella di comparare i video suggeriti a diversi utenti, trasformando così l’esperienza in una vera e propria forma di partecipazione e confronto collettivi. </p>
<p> In questo modo possiamo scoprire come le categorie suggerite per uno stesso video possono essere completamente diverse fra due utenti. </p>
<p> Immagine: screenshot dell'autore </p>
<p> Un altro tipo di analisi sperimentale è quella che valuta l’influenza dei cosiddetti hot video sull’algoritmo di personalizzazione—il video che guardiamo per ultimo prima di chiudere Pornhub poiché abbiamo probabilmente raggiunto l’orgasmo. </p>
<p> Si possono quindi effettuare esperimenti per vedere come i video suggeriti nella homepage cambiano a seconda dell’ultimo video visto la volta prima. </p>
<p> Chi installa l’estensione ha il pieno controllo sui propri dati: possono essere rimossi, scaricati, oppure condivisi per scopi di ricerca, grazie a una chiave crittografica unica e generata per ogni utente che ne attribuisce l’identità e garantisce l’accesso. </p>
<p> Porhub, ha spiegato la ricercatrice, si trova in una posizione di quasi-monopolio, e dovremmo riconoscere il grande impatto che può avere nel modellare la percezione della pornografia. </p>
<p> Così come siamo preoccupati per l'algoritmo di personalizzazione di YouTube, dovremmo cominciare a chiederci quali saranno le conseguenze degli algoritmi di Pornhub sul nostro immaginario. Pornhub.tracking.exposed rientra in un progetto più ampio, tracking.exposed, che vuole offrire degli strumenti accessibili a tutti per analizzare l’influenza degli algoritmi sulle nostre vite. Al momento ci sono estensioni per analizzare gli algoritmi di Facebook e YouTube. </p>
<p> In una slide della presentazione, la ricercatrice ha citato un passaggio dal Manifesto Cyborg di Donna Haraway: “Il sesso, la sessualità e la riproduzione sono gli attori principali dei sistemi di miti alto-tecnologici che strutturano il nostro immaginario di possibilità sociali e personali.” </p>
<p> Abbandonarci acriticamente nelle mani degli algoritmi potrebbe esserci fatale. </p>
</doc>
<doc url="https://www.vice.com/it/article/mg3d43/come-internet-sta-privatizzando-i-diritti-umani" parent_folder="Vice 18-20" id="file17861903" filename="come-internet-sta-privatizzando-i-diritti-umani">
<p> Come internet sta privatizzando i diritti umani </p>
<p> Ci iscriviamo a siti internet, lasciamo la nostra email personale o accediamo con i nostri account sui social network. Niente di più sbagliato. </p>
<p> È innegabile che il 2016 sia l'anno della privacy. L'esplosione si è verificata con l'inizio del caso Apple vs FBI, ovviamente, ma erano ormai anni che il mondo intero si stava preparando ad affrontare il tema. </p>
<p> La privacy è un argomento effimero: per anni siamo stati abituati a interfacciarci con essa attraverso lunghe norme sul 'trattamento dei dati personali' spesso illeggibili ai più—A partire dagli anni 2000 l'esplosione dell'era digitale ha trasfigurato lo scenario: se prima consentire a qualcuno di violare la nostra privacy richiedeva un processo burocratico concreto (una firma, una spunta, un foglio), oggi basta un click con cui si accettano i 'termini di servizio'. </p>
<p> Lo facciamo ogni giorno: ci iscriviamo a siti internet, lasciamo il nostro indirizzo email personale o ancora peggio accediamo a svariate piattaforme mediante gli account sui social network che già possediamo. Questo atteggiamento non solo ha permesso a qualunque azienda di penetrare con estrema facilità nella nostra sfera personale, ma ha generato una rete di violazioni della privacy assurdamente estesa. </p>
<p> Pensate solamente a tutti i siti internet a cui vi siete iscritti, poi pensate ai servizi di raccolta dati a cui si rivolgono questi siti, infine provate a immaginare l'infrastruttura che tiene in piedi il mercato degli inserzionisti pubblicitari che appaiono su questi siti internet. La solita storia del "Ho cercato un paio di jeans su Amazon e ora le pubblicità sulla mia timeline Facebook sono tappezzate di pantaloni," no? </p>
<p> TRIANGOLARE IL MONDO </p>
<p> Si tratta di una mole incalcolabile di dati—Una cifra fuori dalle nostra capacità cognitive e che include letteralmente qualunque nostra manifestazione su internet: i dati GPS, i nostri 'mi piace' su Facebook, le parole che utilizziamo nei nostri messaggi, ma anche il modello dei nostri dispositivi, la qualità della nostra connessione a internet; tutto ciò che viene esplicitamente protetto dall'utente, viene sfruttato dalla piattaforma o dal servizio attraverso cui passa quel dato. </p>
<p> A livello di percezione pubblica, questa operazione ha ragione di esistere perché protetta, in un certo senso, da due paradigmi fondamentali della privacy 3.0: il primo è che l'utente continua ad allontanare ogni preoccupazione riguardante la protezione dei propri dati adducendo la scusa del "Io non ho nulla da nascondere," l'altra è che di solito, nei fatti, chiunque smerci questi dati non ha alcun interesse concreto a ricollegarli a un nominativo specifico. </p>
<p> Cosa succederebbe se una qualsiasi autorità nazionale avesse accesso costante e incondizionato a tutte le nostre comunicazioni e manifestazioni su internet? </p>
<p> Invece, nella maggior parte dei casi, si tratta di una triangolazione di interessi e tendenze che faticano ad allocare benefici in senso più diretto sia da una parte che dall'altra della barricata: nonostante la ricerca di jeans su Amazon, è difficile che domani acquisti un paio di pantaloni attraverso le pubblicità che sono apparse su Facebook. Piuttosto, la ricerca del termine 'jeans' su Amazon diventa un bene di scambio estremamente prezioso per chi, magari, produce jeans: se la casa di moda X sapesse che nel 2015 le ricerche relative a quel termine sono aumentate del 30% forse la prossima collezione sarebbe più jeans del solito. </p>
<p> È in questa apparente leggerezza della violazione che si manifesta il tacito assenso che permette questi processi: quanto può influenzare la mia vita sapere che una grande casa di moda sa che per tutto il 2015 non ho fatto altro che voler indossare dei jeans? In effetti ben poco, ma sono le premesse scaturite da questa disinteressata omertà a permettere il perpetuarsi di violazioni ben più gravi—D'altronde, ci è voluta Apple per portare agli onori della cronaca la richiesta da parte dell'FBI della creazione di una vera e propria backdoor per qualunque iPhone esistente al mondo. </p>
<p> Cosa succederebbe se una qualsiasi autorità nazionale avesse accesso costante e incondizionato a tutte le nostre comunicazioni e manifestazioni su internet? Nel migliore dei casi la giustizia potrebbe, nel bene e nel male, azzerare i tempi di attesa per pratiche come i mandati di perquisizione o di intercettazione—Nel peggiore, uno stato che ha poco a cuore i diritti fondamentali dei propri cittadini potrebbe sfruttare ogni virgola comunicata da una determinata persona per inquadrarla all'interno di un contesto legale ben specifico. Nel mondo occidentale si tratta di un problema tutto sommato marginale, ma quali sono le conseguenze di una premessa del genere quando lo stato con cui il cittadino si interfaccia è di carattere non esattamente democratico? </p>
<p> LA PRIVACY NON ESISTE </p>
<p> Le violazioni di privacy su internet esistono e si consumano ogni giorno, quindi la reazione più naturale ad una tendenza di questo tipo sarebbe quella di richiedere alle autorità nazionali di regolare le interazioni online per evitare che si consumino soprusi. C'è un problema, però: i principi di governance delle autorità nazionali non sono riusciti a stare al passo coi tempi di internet, e ora si ritrovano indietro. </p>
<p> Il buco logico è piuttosto banale: le autorità nazionali hanno da sempre esercitato il loro potere coercitivo nel rispetto di un contesto normativo e all'interno dei confini nazionali, regolando i rapporti nella società compatibilmente alle indicazioni fornite dalla legge. Prima, insomma, si trattava semplicemente di individuare un'anomalia e risolverla. </p>
<p> Giacomo Carmagnola </p>
<p> Oggi non è più così. Quella di internet è un'era trans-nazionale, in cui un social network con base, per esempio, negli Stati Uniti offre un servizio a cittadini di tutti i paesi del mondo. Per esempio, un abuso ai danni di un cittadino italiano non può essere perseguito come si faceva in precedenza, perché spesso e volentieri i contesti legislativi che regolano questo tipo di operazioni sono molteplici e rimbalzano prima dall'Italia, paese della vittima, poi, per esempio, verso la Francia, paese dell'imputato e infine negli Stati Uniti, paese del social network in cui si è consumato l'abuso. Come si fa giustizia in questi casi? </p>
<p> Ovviamente, nel tempo si sono sviluppati dei modelli giuridici ben precisi: un caso recentissimo che ha coinvolto il Garante per la Privacy italiano ha visto l'autorità rivolgersi, nell'ambito di un abuso avvenuto su Facebook, prima alla sede italiana dell'azienda, che ha rimbalzato la questione legale alla sede irlandese, 'capoluogo' europeo di Facebook, e infine alla sede principale, negli Stati Uniti. Così facendo si ottiene una soluzione funzionante, ma lenta e macchinosa. </p>
<p> Si tratta di uno stallo che continua ormai da anni, e che è stato improvvisamente spezzato da una sentenza della Corte Europea dello scorso autunno che ha sospeso il proprio supporto al Safe Harbor, l'accordo tra Stati Uniti ed Europa che permetteva alle aziende americane di conservare i dati personali degli utenti europei. A febbraio è stato presentato un nuovo testo, il Privacy Shield, che in sostituzione al Safe Harbor regolerà questi rapporti con maggiori garanzie dell'assenza di misure di sorveglianza e di violazione della privacy per i dati dei cittadini europei. </p>
<p> IL PROBLEMA DELLE INFRASTRUTTURE </p>
<p> Ma può essere davvero così complicato legiferare su degli equilibri di forza a cui siamo già abituati, ma che si manifestano in un contesto virtuale anziché 'reale'? Sì, lo è, per un problema estremamente pratico: se nel mondo reale le autorità nazionali possono esercitare un potere coercitivo nei confronti degli spazi in cui avvengono questo tipo di violazioni—Se dal mio balcone continuo a spiare con il binocolo la vicina di casa che si cambia, prima o poi le autorità mureranno la mia finestra—Nel mondo virtuale le infrastrutture in cui questi dati e queste violazioni vivono sono, nei fatti, di proprietà delle aziende che compiono le violazioni. </p>
<p> Come può un'autorità nazionale esercitare un potere coercitivo nei confronti di un'infrastruttura di carattere trans-nazionale e blindata da norme obsolete e incapaci di renderla vulnerabile ai procedimenti di giustizia? Semplicemente, non lo fa. </p>
<p> È una questione sia storica che sociale: nel mondo reale gran parte dei rapporti sono regolati da una stratificazione burocratica che, nella maggior parte dei paesi occidentali, parte da un'autorità nazionale che rilascia concessione a enti di volta in volta sempre più privati. Con internet questo processo non si è consumato: la tecnologia, nell'arco di pochissimi anni, si è manifestata nell'ambito di infrastrutture costruite e gestite direttamente da privati, che non si sono dovuti interfacciare con alcun tipo di contesto legislativo. </p>
<p> Oggi, con le autorità che cercano una soluzione a questo problema, legiferare in senso retro-attivo è decisamente più difficile. Come può un'autorità nazionale esercitare un potere coercitivo nei confronti di un'infrastruttura di carattere trans-nazionale e blindata da norme obsolete e incapaci di renderla vulnerabile ai procedimenti di giustizia? Semplicemente, non lo fa. </p>
<p> LA PRIVATIZZAZIONE DEI DIRITTI UMANI </p>
<p> Emily Taylor è un'esperta di privacy e internet governance—In passato membro della Commissione di Revisione dell'ICANN (Internet Corporation for Assigned Names and Numbers), e oggi membro della Global Commission on Internet Governance Research Advisory Network. </p>
<p> The Privatization of Human Rights: Illusions of Consent, Automation and Neutrality è il nome del suo ultimo lavoro, pubblicato a gennaio 2016 per conto della Paper Series della Global Commission on Internet Governance—Il tema del paper è proprio questo: nell'era delle infrastrutture digitali, i diritti umani che si manifestano mediante questi dati stanno venendo di fatto privatizzati. </p>
<p> Questa tendenza piuttosto sinistra si consuma grazie, principalmente, a tre fattori che Taylor definisce 'Illusioni', oltre che ovviamente alla inconscia complcità delle istituzioni che spesso non hanno le competenze e l'interesse per configurare una normazione ben definita sull'argomento. Il paper, analizzato nell'ultimo numero di VICE Magazine, inquadra come principali concause l'illusione del Consenso, della Automazione e della Neutralità. </p>
<p> Per farla breve—per tutto il resto c'è l'embed qui sopra dell'articolo apparso sul cartaceo—, questi tre fattori che permettono il compiersi della privatizzazione totale dell'infrastruttura in cui si manifestano i dati hanno ragione di esistere grazie a una sorta di 'intorbidimento delle acque' perpetrato dalle aziende e dalle istituzioni. Nel marasma di lunghi termini di servizio, tecnicismi e interfacce che fanno di tutto pur di rendere la consapevolezza dell'utente un fattore ostico e superfluo, i cittadini accettano, formalmente, questo trattamento dei loro dati personali, ignorando in tutto e per tutto le conseguenze sul diritto umano fondamentale messo in discussione: la privacy. </p>
<p> Ho parlato con lei delle questioni sollevate dal suo lavoro e degli ultimi eventi di attualità. </p>
<p> Motherboard: La privacy è un diritto umano fondamentale? Per quanto mi riguarda, spesso e volentieri si tratta di un argomento controverso da discutere con le altre persone. Comprendo la sua importanza, ma faccio fatica a spiegare alle persone perché dobbiamo concretamente combattere per la nostra privacy—Cosa dovremmo dire alle persone che sfruttano inconsciamente la scusa del "Io non ho nulla da nascondere?" </p>
<p> Emily Taylor: Sì, il diritto alla privacy è considerato come diritto umano fondamentale della Dichiarazione Universale dei Diritti Umani e dalla Convenzione europea per la salvaguardia dei diritti dell'uomo e delle libertà fondamentali. Non è un diritto assoluto—per esempio, ci sono delle possibilità di deroga in merito quando si verifica un'emergenza di carattere pubblica—ma ciò non significa che il diritto alla privacy sia triviale o meno importante. Questo tipo di deroghe dovrebbero essere delle eccezioni, non la regola, e dovrebbero svilupparsi a partire da motivi legittimi. </p>
<p> La scusa del "non c'è niente di cui preoccuparsi se non hai nulla da nascondere" è utilizzato spesso dai governi o dalle aziende per giustificare misure di sorveglianza o di trattamento dati, ma basta rifletterci un secondo per capire quanto superficiale sia questa affermazione. </p>
<p> Basta pensare al nostro comportamento quando siamo da soli rispetto a quando siamo con degli amici—Oppure con un consulente bancario, un esattore delle tasse o un membro della Chiesa. Spesso ci ritroviamo a non vedere l'ora che questi ospiti se ne vadano, per rimanere da soli—Perché? Così da poterci rilassare e essere davvero noi stessi senza dover indossare una maschera socialmente accettabile. </p>
<p> Significa che abbiamo qualcosa da nascondere? No. Questo atteggiamento è parte della natura stessa dell'essere umano: rivelare diversi aspetti di noi stessi in situazioni diverse—Ad una festa, al lavoro, con nostra madre oppure con il nostro partner. È parte della dignità umana ed è il significato stesso di "essere liberi." </p>
<p> Il Panopticon, il carcere perfetto ideato da Jeremy Bentham, in cui le persone sanno di poter essere sorvegliate in ogni momenti ma non si sa con certezza quando, è uno dei modelli ideali di prigione. Le persone si comportano diversamente quando sono sorvegliate: si conformano agli altri, non creano problemi e cercano di non farsi notare. </p>
<p> Il diritto alla privacy è fondamentale in una società libera—Fa parte del processo necessario a formare un'opinione, esperire determinati pensieri o sensazioni senza una audience pubblica. È il motivo per cui il pubblico di solito non assiste agli allenamenti sportivi o alle prove di uno spettacolo. Le persone hanno bisogno di uno spazio privato in cui sperimentare, in cui poter sbagliare senza che la loro dignità venga messa a repentaglio. È per questo che la privacy è considerata uno dei motori fondamentali del progresso e dell'innovazione in una società libera. </p>
<p> È facile violare il diritto alla privacy, e proprio per questo motivo dovrebbe essere celebrato e protetto da tutte le società libere. Sono coloro che hanno più bisogno della privacy—e ovviamente di tutti gli altri diritti fondamentali—ad essere i più vulnerabili nelle nostre società: i giovani, le minoranze sociali e politiche, tutti coloro che sono 'diversi'. </p>
<p> Leggendo il suo paper ho ovviamente riflettuto su una possibile soluzione—Penso che stiamo per entrare in una nuova era per gli esseri umani. Oggi, le tecnologie sono estremamente pervasive e stiamo producendo più dati di quanti ne genereremmo se fossi davvero coscienti delle dimensioni di questo flusso. Proprio per questo, credo che ci stiamo avvicinando a una sorta di 'singolarità': non produciamo più dati perché siamo esseri umani, ma siamo esseri umani perché produciamo dati—I dati sanno più cose riguardo gli esseri umani di noi: la nostra "identità online" è più dettagliata di quella reale. Ciononostante, a differenza degli altri diritti fondamentali, i dati che si interfacciano con il concetto di privacy sono gestiti e configurati da aziende private che possiedono le infrastrutture in cui vivono queste informazioni. Credo che i governi del mondo debbano reclamare il possesso di questi dati come pubblico dominio, e proteggerli come se fosse una proprietà privata. </p>
<p> Emily Taylor: Ovviamente non solo gli umani a produrre dati. In futuro la 'datasfera' sarà popolata da gadget interconnessi: frigoriferi, città, auto e sensori. </p>
<p> Penso sia arrivato il momento di ristabilire i nostri diritti sui nostri dati, di chiedere ai nostri governi di essere all'altezza del loro impegno per il rispetto dei diritti umani, e di chiedere alle aziende private di sviluppare dei piani per gestire questi dati compatibilmente ai diritti umani. Al momento, sembra che ogni cosa venga conservata per sempre, ed è un aspetto che deve cambiare. Nel mio paper ho proposto un nuovo modo per pensare ai dati, secondo la loro natura permanente o transitorie e a seconda che siano condiviso in senso privato o pubblico. </p>
<p> "Penso sia arrivato il momento di ristabilire i nostri diritti sui nostri dati, di chiedere ai nostri governi di essere all'altezza del loro impegno per il rispetto dei diritti umani." </p>
<p> In passato mi sono occupato di concetti come quello della 'filter bubble'—L'era dello 'smercio dei dati' che stiamo vivendo si può considerare potenzialmente pericolosa per gli esseri umani, antropologicamente parlando? Dovremmo avere paura di una infosfera disegnata dagli algoritmi che al momento gestiscono i nostri dati personali? </p>
<p> Emily Taylor: Sì, ci sono dei pericoli, e hai ragione nel porla come una domanda di carattere filosofico. </p>
<p> Una delle difficoltà che non riesco a superare nell'ambito dell'attuale situazione è che gli algoritmi non sono neutrali, e non sono il prodotto di una macchina. Sono progettati da esseri umani—e integrano i pregiudizi, gli ideali e il background culturale di queste persone. Mentre gli algoritmi sono spesso tenuti segreti, è possibile capire quali possano essere questi ideali di partenza sulla base del funzionamento degli algoritmi stessi. Il principale errore che i programmatori continuano a commettere è l'idea secondo cui le persone sono razionali, costanti e regolari: "Se ti è piaciuto questo, amerai quest'altro… E ancora e ancora, per sempre." Le persone vere si annoiano. Sono incostanti e irrazionali. Amano qualcosa o qualcuno un certo giorno, e poi si stufano. Professano credi e atteggiamenti che le loro azioni nel privato poi sconfessano—In breve, sono esseri umani. Se poniamo troppa fiducia negli algoritmi finiremo per accorgerci sempre di più di questo conflitto e inconsistenza di fondo. </p>
<p> Emily Taylor: Certamente—Dobbiamo avere paura dei processi di moderazione dei contenuti che non sono trasparente e non sono conformi alla legge. Non metto in dubbio che la moderazione sia desirabile o necessaria in molte situazioni: lo è. Ciononostante, è necessario richiedere molta più trasparenza nel processo, le persone devono avere la possibilità di sapere cosa sta succedendo, chi ha preso una certa decisione, su quali basi, e devono poter fare appello alla sentenza. Questo recente pezzo di Jullian York della Electronic Frontier Foundation parla dell'impatto che ha avuto su di lui il fatto di essere stata bannata da Facebook a causa di un'immagine. </p>
<p> Cosa pensa delle decentralizzazione del web? È una possibile soluzione all'attuale egemonia delle piattaforme o dovremmo reinterpretare completamente il paradigma che sfruttiamo per interpretare il concetto di 'internet' per poterlo di nuovo rendere sostenibile? </p>
<p> Emily Taylor: Quando è stato creato, si pensava che una delle caratteristiche fondamentali di internet fosse la sue decentralizzazione. Ciononostante, il mercato delle piattaforme web è rapidamente diventato altamente concentrato. Il libro di Tim Wu, The Master Switch, suggerisce che questo si tratti di un inevitabile ciclo a cui sono sottoposti tutti i media di comunicazione. I vincitori del mercato di oggi hanno ottenuto i loro traguardi offrendo ottimi prodotti versatili che le persone amano utilizzare. Ciò non significa che dovremmo accettare passivamente tutto quello che sta succedendo. Coloro che vivono in Occidente si affidano ai loro governi per opporsi allo strapotere delle grandi industrie—per assicurare che si verifichi una competizione onesta, e che i diritti umani e del consumatore vengano rispettati. </p>
<p> Temi come la privacy o la crittografia sono finiti sotto le luci della ribalta quando è esploso il caso Apple VS FBI: quale sarà il prossimo tema caldo in ambito tech? </p>
<p> Emily Taylor: Non abbiamo ancora finito di occuparci delle questioni di sicurezza e di privacy, di quelle di sorveglianza e di libertà di espressione, della questione di accessibilità contro la crittografia. Questi problemi—in forme diverse—hanno generato problematiche per la società per migliaia di anni. Non dobbiamo aspettarci che vengano immediatamente risolti da un algoritmo. Uno dei temi da tenere d'occhio è quello del cosiddetto 'internet of things'—che sta arrivando ora nelle grandi catene molto prima che si compiano le dovute discussioni riguardo la sua sicurezza e la sua privacy. Pensa ad una smart city intera che viene hackerata. </p>
<p> Emily Taylor: La tecnologia è importante. È fantastica e anche un po' inquietante. Ma non tutto riguarda la tecnologia. La tecnologia serve a migliorare la vita delle persone, ad accedere alle informazioni, a introdurre maggiore efficienza e divertimento nel lavoro e nel piacere. Ma se ci dimentichiamo delle persone, rischiamo di scordarci del motivo principale per cui la tecnologia esiste. </p>
</doc>
<doc url="https://www.vice.com/it/article/43ez3b/edward-de-belamy-asta-opera-arte-generata-intelligenza-artificiale" parent_folder="Vice 18-20" id="file17861882" filename="edward-de-belamy-asta-opera-arte-generata-intelligenza-artificiale">
<p> Un'opera d'arte generata da un'intelligenza artificiale è stata venduta per 430.000$ </p>
<p> Il quadro si chiama 'Edmond de Belamy', ed è il risultato di mesi di lavoro di tre persone munite di un algoritmo di machine learning. </p>
<p> Una stampa generata da una intelligenza artificiale è stato venduta per 432.500$ alla casa d'aste Christie, a New York, questo giovedì — Una cifra 40 volte maggiore a quanto si prevedeva sarebbe stato venduta. </p>
<p> La stampa si chiama Edmond de Belamy e i suoi tratti sfumati — artefatti dell'algoritmo utilizzato per generarla — la fanno sembrare quell'affresco spagnolo di Gesù Cristo che era stato restaurato così male da essere rovinato per sempre (è anche diventato un meme). La stampa fa parte di una serie di 11 opere, tutte generate da un'intelligenza artificiale e rappresentanti membri della (fittizia) famiglia Belamy, ed è firmata con la formula matematica che descrive l'algoritmo utilizzato per generarla. </p>
<p> "Ammirate il futuro — è arrivato," ha dichiarato il battitore d'asta prima che cominciassero le puntate per la stampa, che è anche la prima opera d'arte generata da un'intelligenza artificiale a venire venduta all'interno di una grossa casa d'aste. </p>
<p> L'opera è il frutto di mesi di lavoro portati avanti da tre ragazzi che vivono in un appartamento a Parigi — uno dei quali si sta laureando in machine learning — che si definiscono collettivamente Obvious. </p>
<p> L'inclusione dell'opera nell'asta di Christie, vicino a opere di Chuck Close e Jeff Koons, ha causato non poche lamentele nel mondo dell'arte, ma anche tra gli esperti di IA che riflettono sulle implicazioni può avere l'eventualità che un algoritmo possa essere considerato un artista vero e proprio — specialmente un algoritmo relativamente obsoleto come quello usato per creare questa opera, ovvero "Generative Adversarial Networks (GAN)", che è stato sviluppato nel 2014. </p>
<p> "L'algoritmo non è l'unica cosa che ha contribuito a creare questa opera — gli algoritmi non sono muniti di libero arbitrio," mi ha spiegato al telefono Mark Riedl, professore associato di AI e machine learning al Georgia Institute of Technology. "Si tratta di pennelli davvero, davvero complessi con un sacco di parametri matematici, e puoi usare questi pennelli per ottenere un effetto che potrebbe essere complesso da ottenere altrimenti." </p>
<p> Questo lato della vicenda è stato chiaramente perso in alcuni articolo che hanno raccontato la vicenda prima dell'asta — molti titoli hanno descritto l'opera come "creata" da una IA, e non hanno usato verbi come "generata" o "fatta con." </p>
<p> Quando ho parlato con Hugo Caselles-Dupré, studente laureando in machine learning e un terzo di Obvious, al telefono, ha definito questo tipo di caratterizzazione come causata da una volontà di sensazionalismo e di clickbait nei media. L'intento dell'opera, ha insistito, è di educare il pubblico ai limite dell'IA. Gli algoritmi sono uno strumento, mi ha spiegato Caselles-Dupré, non manifestazioni creative. </p>
<p> "Oggi non si parla di come gli algoritmi stanno rimpiazzando le persone," ha spiegato Caselles-Dupré. "In futuro, potremmo dover fare attenzione a questo tipo di cose, ma oggi si tratta ancora di strumenti. Volevamo davvero mostrare un esempio concreto di ciò che queste IA possono fare." Firmare l'opera con la formula matematica dell'algoritmo è stato un "modo divertente", ha detto, di comunicare queste idee ad una audience più ampia. </p>
<p> Non è chiaro, però, quanto bene abbia funzionato questa strategia di comunicazione. In una dichiarazione ad Artnet Richard Lloyd, international head of prints di Christie ha spiegato che l'opera era stata selezionato per l'asta proprio perché l'intervento umano nella generazione dell'opera era stato ridotto al minimo. </p>
<p> I GAN sono algoritmi che "apprendono" da grandi quantità di dati input, e usano questa conoscenza per produrre nuovi risultati dopo un lungo periodo di addestramento. Ma il fatto che "apprendano", non significa che siano autonomi. Il prodotto finale è il risultato di un lungo processo di attenta selezione dei dati di input, di calibrazione dei parametri matematici e poi di analisi dei risultati per trovare quello più vicino a ciò che desideravi. </p>
<p> L'ultima iterazione dell'algoritmo — ovvero la versione migliore per le necessità di Obvious — ha restituito centinaia di immagini, ha spiegato Caselles-Dupré, ridotti poi a 11. "Abbiamo attentamente selezionato le immagini che abbiamo ritenuto più interessanti in questo gruppo," ha spiegato. </p>
<p> Quindi, qual è il vero fattore creativo di questo processo: l'algoritmo che ha bisogno di essere seguito per mesi prima di produrre qualcosa di lontanamente interessante, o le persone che cercano un risultato estetico e fanno di tutto per raggiungere quel risultato? Benché si tratti di uno sforzo condiviso, l'ago della bilancia creativa pende dalla parte degli umani. </p>
<p> "La nostra ricerca vuole mettere alla prova i limiti di questi strumenti, e penso che non elimineremo mai gli umani dal processo," ha detto Riedl. </p>
</doc>
<doc url="https://www.vice.com/it/article/bv8jez/esami-universita-sorveglianza-coronavirus" parent_folder="Vice 18-20" id="file17861870" filename="esami-universita-sorveglianza-coronavirus">
<p> Alcune università italiane stanno usando software per sorvegliare gli studenti durante gli esami </p>
<p> Tra dati personali conservati, antivirus disattivati e software che "si impossessano del tuo computer", questa sessione di esami ha un sapore amaro. E l'esperimento rischia di non finire qui. </p>
<p> Il COVID-19 e il conseguente periodo di lockdown hanno mostrato le difficoltà dell’università italiana nell’approcciarsi al mondo digitale e, soprattutto, il completo disinteresse del Governo sul tema dell’istruzione. A questo, però, si aggiunge un ulteriore aspetto: ora che stanno iniziando le sessioni di esami estive, diverse università sembrano disposte ad usare software per la sorveglianza senza farsi nessuno scrupolo. </p>
<p> L’idea è abbastanza semplice: per svolgere gli esami scritti online si utilizzano dei software appositi che monitorano automaticamente con la webcam il comportamento degli studenti e, allo stesso tempo, controllano quali programmi vengono avviati sul pc—o addirittura li bloccano completamente. Il software produce un report finale in cui un algoritmo indica i possibili casi sospetti di copiature, permettendo così al docente di avere a colpo d’occhio il quadro generale. </p>
<p> Questi software svolgono la funzione cosiddetta di e-proctoring, aggiungendosi come plug-in a sistemi per svolgere gli esami tipo la piattaforma Moodle. Non c’è quindi bisogno di convertire gli esami scritti in orali e impiegare sistemi per la videoconferenza—cosa che richiederebbe più docenti e assistenti. </p>
<p> Gli esami scritti online con i soli sistemi di videoconferenza si stanno già mostrando problematici, con professori convinti che uno starnuto serva per copiare e altri che suggeriscono nuovi strumenti per le riprese come la scopa-telecamera dell’Università di Torino. Se l’e-proctoring potrebbe sembrare una classica soluzione da distopia della Silicon Valley, purtroppo dobbiamo ricrederci. </p>
<p> Motherboard ha parlato con diversi studenti che hanno usato questi software o che si sono occupati di analizzarne rischi e pericoli. Ha concesso diversi gradi di anonimato per permettere loro di parlare liberamente delle proprie esperienze. </p>
<p> Dettaglio del funzionamento del software SMOWL preso dalle linee guida dell’Università di Modena e Reggio Emilia. </p>
<p> L’Università di Modena e Reggio Emilia ha già usato SMOWL per un esame di informatica, come spiega una studentessa dell’Università a Motherboard in una chat privata. Secondo la studentessa, durante lo svolgimento dell'esame il software ha funzionato bene e si tratta di un buon modo per sostenere gli esami scritti online—ha però riconosciuto di sentirsi a disagio per essere registrata. </p>
<p> Il timore principale, ha spiegato, era che annullassero l'esame per movimenti sospetti anche se di davvero sospetto non c’era nulla. </p>
<p> Nelle linee guida dell’Università, la necessità di rimanere con il volto ben visibile è sottolineata chiaramente e si invitano gli studenti a tenere sempre sotto controllo la propria posizione rispetto al box di controllo di SMOWL pena l’annullamento dell’esame. Non solo: bisogna persino disattivare tutti i programmi come Skype, antivirus, o software di gestione remota. </p>
<p> Un’altro problema, ha raccontato la studentessa, è legato alla mancanza di comunicazione e assistenza con l’insegnante durante lo svolgimento dell’esame: una sua collega infatti ha avuto dei problemi tecnici con alcune immagini ed è stata bocciata. Una situazione che in un’aula e con un contatto diretto con il docente si sarebbe risolta facilmente. </p>
<p> SMOWL registra tutto ciò che avviene sia sullo schermo del pc che all’interno della stanza inquadrata dalla webcam. Il report finale, come si può vedere nel video dimostrativo dell’Università di Urbino, è parecchio dettagliato. Il software indica in rosso quali programmi sono stati utilizzati durante l’esame e offre la possibilità di controllare gli screenshot che sono stati scattati. </p>
<p> Screenshot del report prodotto dal software SMOWL preso dal video di spiegazione dell’Università di Urbino. Analisi dei programmi avviati. </p>
<p> L’algoritmo di identificazione e riconoscimento facciale è in grado di individuare se altre persone sono entrate nella stanza, se ci si è mossi dalla propria postazione, se le condizioni di luce non sono ottimali, e se addirittura qualcuno si è sostituito al posto dello studente. Questo infatti è possibile perché SMOWL, in fase di registrazione, richiede allo studente di caricare tre foto personali, inclusa quella del documento di riconoscimento. </p>
<p> Screenshot del report prodotto dal software SMOWL preso dal video di spiegazione dell’Università di Urbino. Analisi degli screenshot scattati </p>
<p> Nel caso del Politecnico di Torino, invece, il software che è stato utilizzato in alcuni esami è prodotto dall’azienda Respondus. Si tratta di due componenti diverse: una che blocca l’utilizzo di altri programmi sul computer, LockDown Browser, e l’altra per monitorare il video dello studente, Respondus Monitor. </p>
<p> “Il software si impossessa del tuo computer, puoi usare solo LockDown Browser perché gli altri programmi sono bloccati,” ha spiegato a Motherboard Marco Rondina, membro del Collettivo Alter.POLIS del Politecnico, in una chiamata telefonica. </p>
<p> All’interno del browser si può aprire solamente la pagina web dove svolgere l’esame—solitamente domande aperte o chiuse usando Exam di Moodle oppure altri software. Con la webcam è possibile anche fare il riconoscimento iniziale con il documento ed è richiesto anche di riprendere la stanza. Durante lo svolgimento dell’esame, l’algoritmo monitora i comportamenti sospetti. </p>
<p> Il monitoraggio è in tempo reale: “Non vedo benissimo da lontano e avendo anche un monitor piccolo durante l’esame mi sono dovuto avvicinare allo schermo per leggere meglio le scritte minuscole,” ha raccontato Rondina, “e il fatto che metà faccia mi uscisse dall’inquadratura della webcam creava problemi: il software blocca lo svolgimento dell’esame automaticamente.” </p>
<p> Una volta tornato in posizione torna tutto alla normalità—la stessa cosa sarebbe successa se qualcun altro fosse entrato nella stanza o se lo studente avesse abbandonato la postazione. </p>
<p> “Psicologicamente ti mette ancora più pressione: hai questa lucina accesa che ti guarda mentre fai l’esame e devi stare attento a qualsiasi movimento che fai, anche solo avvicinarsi allo schermo,” ha aggiunto Rondina. </p>
<p> Lo scorso aprile alter.POLIS aveva già sottolineato in un comunicato diverse criticità dell’uso di software di e-proctoring, sottolineando il problema degli oneri economici sugli studenti che non possiedono pc e webcam con microfono idonei, e la necessità di fornire assistenza tecnica per qualunque tipo di evenienza. In seguito è stata anche presentata una mozione approvata dal Consiglio Nazionale degli Studenti a maggio su tutta una serie di aspetti che le Università e il Ministero dovrebbero tenere in considerazione sul tema della didattica a distanza e dei relativi diritti digitali. </p>
<p> Inoltre, ha aggiunto Rondina, si crea anche un problema didattico: “siamo un’università tecnica quindi gran parte degli esami riguarda lo svolgimento di esercizi e passaggi matematici, nel recupero dell’appello di febbraio [gli esami ndr] sono stati trasformati in domande a risposta aperta o chiusa, diventa una sorta di quiz a tempo.” </p>
<p> In una situazione di emergenza, costretti a correre ai ripari per non perdere gli appelli, questo diventa chiaramente un boccone amaro da dover ingoiare ad ogni costo, “ma con la prospettiva di farli online anche per tutto il prossimo anno accademico è insostenibile che vengano trasformati in quizzoni, con i docenti che poi riducono tantissimo il tempo a disposizione per evitare così il rischio di copiare,” ha concluso Rondina. </p>
<p> Inoltre questi sistemi pongono anche grossi dubbi sul rispetto e la tutela dei dati personali: secondo l’informativa privacy di Respondus, i video e le immagini raccolte da Respondus Monitor vengono conservati per cinque anni ma ogni università può inserire nel contratto di licenza una durata ridotta. Non sempre però gli Atenei sono chiari sul trattamento dei dati e sulla loro conservazione. Ancora più preoccupante è il fatto che, secondo i termini di utilizzo di Respondus, campioni di registrazioni video e audio possono essere raccolti e condivisi “con ricercatori (istituti di ricerca e/o esperti biometrici) sotto contratto con Respondus per fornire assistenza in tale ricerca.” I ricercatori sono obbligati a conservare le registrazioni in modo confidenziale, ma questa sembra una clausola che deve essere accettata per forza dagli studenti. </p>
<p> Per di più non sono raccolti solo dati biometrici ma anche tutta un’altra serie di metadati, indicati nell’informativa sulla privacy, come ad esempio l'orario esatto in cui viene data una risposta; quanto tempo viene dedicato a ciascuna domanda d'esame; la qualità della connessione Internet; e attività del mouse, della tastiera e dello schermo. Preoccupazioni simili sono state sottolineate anche da alter.POLIS—e problemi comuni sono affiorati in tutta Europa e già sollevati da studenti nei Paesi Bassi e in Francia. </p>
<p> Al momento in Italia il Garante privacy si è occupato del tema della didattica a distanza ma ha confermato a Motherboard che si sta muovendo anche sui software per il monitoraggio degli esami—esaminando la validità del consenso espresso dallo studente e le misure tecnologiche adottate per contenere i rischi. </p>
<p> Dopo i primi test, però, le richieste di Alter.POLIS sembrano essere state accolte, e ora il Politecnico di Torino ha cambiato le linee guida, invitando tutti i docenti a utilizzare software di videoconferenza per far svolgere gli esami normalmente su carta, con l’aggiunta di diversi docenti che controllano gli studenti in ogni stanza virtuale. E se dovessero esserci problemi tecnici—un’interruzione di corrente o la connessione che salta—il docente può organizzare una prova sostitutiva che sia un orale o uno scritto entro 4 giorni. </p>
<p> Anche in altri atenei l’intervento degli studenti sembra essere stato efficace. All’Università di Torino, dopo una valutazione iniziale dei sistemi di e-proctoring, “le richieste per rendere gli esami più tutelanti per entrambe le parti e soprattutto inclusive e non penalizzanti dovrebbero essere state accolte,” ha spiegato a Motherboard in chat Isabel, studentessa che fa parte dell’organizzazione SI Studenti Indipendenti, evitando così strumenti di e-proctoring. </p>
<p> Lo stesso è avvenuto a Padova, mi ha spiegato Marco di LINK Padova—collettivo che ha espresso dubbi sull’e-proctoring—, dove nelle attuali linee guida si esclude l’utilizzo di tali software preferendo il controllo con uno smartphone che riprende la studente lateralmente. </p>
<p> Ad aggiungersi a questi dubbi ci sono anche gli aspetti economici: la licenza più economica per LockDown Browser copre da 1 a 2.000 studenti e costa 2.795 dollari. Motherboard ha chiesto informazioni sui costi sostenuti sia al Politecnico di Torino che all’Università di Ferrara, ma al momento della pubblicazione dell’articolo non abbiamo ancora ricevuto risposta. Per quanto riguarda l’Università di Urbino, invece, hanno dichiarato che strumenti fra cui il software SMOWL sono utilizzati nel 10 percento dei circa 1.000 insegnamenti, per un totale di circa 2.500 studenti su più di 13.000 iscritti. Non hanno però voluto fornire informazioni sui costi sostenuti dall’Università. </p>
<p> La necessità di trovare soluzioni tecnologiche per circondare e monitorare gli studenti è forse un sintomo di un problema ben più grande: l’approccio paternalistico e lo spettro degli studenti fannulloni. </p>
<p> “C’è proprio un problema di fiducia che è un po’ carente: capisco che per legge vada fatto un minimo di controllo, però c’è modo e modo e, oltre ai problemi di accessibilità agli strumenti, c’è anche il tema del rispetto della privacy,” ha concluso Rondina. </p>
</doc>
<doc url="https://www.vice.com/it/article/3a8kqw/esplorare-active-worlds-oggi-internet-anni-90" parent_folder="Vice 18-20" id="file17861892" filename="esplorare-active-worlds-oggi-internet-anni-90">
<p> Cosa rimane di 'Active Worlds', il mondo virtuale anni '90 che era meglio dei social </p>
<p> Prima che i social network divorassero internet, realtà come 'Active Worlds' erano posti incredibili dove passare il tempo in compagnia. E tutto ciò che è stato costruito dalle persone negli anni è ancora lì—compreso un santino di Cannavaro. </p>
<p> Quando sei giovane e freelance, andare in vacanza può essere complicato. Ma se il tuo obiettivo è vivere un’esperienza simile al giro zaino in spalla che si sono fatti i tuoi amici nell’entroterra spagnolo (e conservare quei 200 euro sul conto), una soluzione esiste: partire per un mondo virtuale in 3D degli anni Novanta. </p>
<p> Oggi, internet coincide quasi del tutto con le app che intasano la memoria dei nostri smartphone. 25 anni fa, però, il mondo digitale era descritto da un altro concetto: il metaverso—un vero e proprio spazio collettivo, dove oggetti fisici acquistano proprietà virtuali e viceversa. </p>
<p> La quintessenza di questa visione ha preso vita nei mondi virtuali 3D. Tra i più longevi c’è Active Worlds, che riprende la forma e i concetti del metaverso descritti da Neal Stephenson nel racconto Snow Crash del 1992. </p>
<p> Per entrare in AW devi aprire un account, scaricare un software specifico, e creare un avatar a cui puoi far indossare capi e accessori usciti direttamente dai primi 2000. L’avatar è ciò che distingue la realtà di AW da quella di un social come Facebook: secondo lo studioso Mark W. Bell, infatti, un mondo virtuale è “una rete permanente e sincrona di persone, rappresentate da avatar, facilitata da computer connessi tra loro.” L’avatar è tale perché ha una capacità d’azione al di là del suo creatore. “Possiamo dire ‘il mio avatar corre verso il castello e uccide il drago.’ Sono azioni separate, compiute dall’avatar. Al contrario, non possiamo dire ‘il mio profilo Facebook ti sta mandando un messaggio’,” scrive Bell. </p>
<p> Poiché volevamo partire in due e la “vacanza” doveva essere immersiva il più possibile per entrambi, abbiamo creato un avatar a testa e ci siamo dati appuntamento nel mondo iniziale, il primo in cui si approda. </p>
<p> Malgrado nel corso degli anni AW abbia raggiunto oltre 700 mondi disponibili, oggi i più frequentati sono pochi e, più che per esplorare, servono principalmente come zone in cui stare insieme ad altri utenti e chattare. Secondo alcune stime fornite dal forum di AW (non troppo in linea con il traffico visto da noi), durante il periodo delle festività invernali sono stati attivi dai 200 ai 240 utenti giornalieri—di cui tra i 30 e 40 nuovi—e circa 1000 utenti mensili. </p>
<p> Appena entriamo, diversi utenti ci accolgono con messaggi cordiali e ci informano subito che la sera stessa si terrà una festa— AW ha un fuso orario in-game, il VRT, che è tre ore indietro rispetto al nostro. Da anni queste feste sono organizzate le sere del venerdì e del sabato da uno degli utenti più longevi, e tutti possono partecipare: si sceglie il tipo di danza da un pannello e ci si butta in quella che generosamente chiameremo una mischia, seguendo il ritmo delle canzoni scelte con cura dall’organizzatore—nonché DJ—del party. </p>
<p> Mentre i nostri avatar ballano la “Club Dance 11,” noi chattiamo con gli utenti. I trending topic della serata sono: la Prussia e il suo ruolo nella geopolitica tedesca, la cucina italiana, le arti marziali e gli utenti morti di cancro. </p>
<p> Decidiamo di allontanarci dalla festa per iniziare ad esplorare altri mondi. La prima tappa è AWMyths, uno dei più famosi mondi di AW, un MMORPG fantasy con una lore tutta sua. Tra fortezze, terre elfiche, e sculture che sputano sangue, cerchiamo di scoprire come utilizzare questa parte di metaverso che sembra non essere molto divertente senza altri utenti con cui interagire o combattere. Nonostante non ci sia nessuno a sfidarci, l’interazione con certi oggetti o scritte sembrano sufficienti a ucciderci. Inoltre, nonostante una di queste iscrizioni prometta un’esperienza ultraterrena, noi non riusciamo a capire come accedervi. Ce ne andiamo confusi dopo aver collezionato una serie di “you’re dead!” e “you’re not dead!” troppo alta per il nostro orgoglio. </p>
<p> Da lì, scegliamo di entrare in Pollen: ci ritroviamo all’interno di quello che una persona che non si è mai fatta un acido ma ha visto un sacco di volte Paura e delirio a Las Vegas crede sia un trip. Il mondo è pieno di funghi con gli occhi, soffitti a pattern intermittenti e messaggi lasciati da chi è passato di lì negli anni. </p>
<p> I mondi di AW vengono prezzati su base annua a seconda della loro grandezza; si parte da 18 dollari per 40.000 mq, per arrivare ai 1.100 dollari dei più grandi. Inoltre, alcuni sono mondi dove è possibile costruire per chiunque, mentre in altri le azioni degli utenti sono limitate. I Public Building World, si legge sulla pagina di informazioni del sito, sono il “pane quotidiano” di AW, “per via del potenziale unico di interazione e sviluppo al loro interno che non esiste in software simili.” Ma trovare terra libera su cui costruire non è stato sempre semplice, evidentemente—al punto che esiste una guida per i nuovi arrivati “che si aspettano di trovare spazio subito.” </p>
<p> Dopo un breve giro dentro Pollen (che, tra le varie, ci offre un paio di cartelli con su scritto “PENIS”), ce ne andiamo anche stavolta un po’ perplessi, in cerca di spiagge più sofisticate. </p>
<p> Le troviamo in un altro mondo in un cui entriamo, chiamato Mythopia. La dedizione e l’impegno di chi ha creato questo luogo traspaiono in ogni minimo dettaglio: dalle terme romane agli affreschi sui soffitti, passando per ponti, arazzi e la riproduzione di un intero teatro dell’opera. Tra tutti questi palazzi c’è anche un angolo che crea un contatto diretto e inaspettato con la dimensione fisica della realtà, da cui siamo lontani ormai da un paio d’ore: è una piccola cappella affrescata, dedicata alla memoria della madre di un’utente. Restiamo qualche secondo a contemplarla, poi ci spostiamo. </p>
<p> Lo scorrere del tempo è cristallizzato all’interno degli oggetti stessi di AW e cliccando due volte con il tasto destro si può sapere quando sono stati creati. Gli edifici prodotti di recente affiancano così quelli costruiti nel 1995. Teleportandosi alle coordinate 0N 0W di AlphaWorld, si possono vedere le prime creazioni in assoluto: un’immagine in 2D di un lampione che si spaccia per una sua riproduzione 3D, un viale di alberi e torce che rendono omaggio ad alcuni utenti, un ruscello che si ferma perfettamente dentro i limiti di una recinzione bucata. </p>
<p> Dalla sua creazione, Active Worlds ha vissuto diversi momenti di fama, uno a inizio anni 2000 e un secondo a inizio anni ‘10. Nel 2016, però, lo youtuber Vinesauce lo ha riportato involontariamente in auge dopo aver registrato lì un video poi diventato virale. </p>
<p> Dopo aver incontrato un giocatore scambiandolo per un NPC “risvegliato,” Vinesauce ha descritto AWMyths come una specie di cimitero abbandonato in cui si incrociano solo bot. Si parla spesso dei mondi virtuali come luoghi creepy da esplorare e sfruttare per spettacolo, probabilmente perché si prestano perfettamente a quel senso di superstizione che le vecchie tecnologie ci suscitano. Ma prima che luoghi infestati (o ‘infestabili’), i mondi virtuali sono proprio questo, luoghi: appezzamenti di “terra” permanente più o meno grandi in cui gli utenti hanno riversato per anni tempo e sudore. Dove puoi anche incontrare un utente gentile e felice di mostrarti il suo mondo, salvo poi crashare di continuo e scusarsi dicendo: “Sorry I’m slow, I’m old.” </p>
<p> Il video di Vinesauce, però, aveva generato un’ondata di interesse da parte di nuovi utenti che volevano ricreare la sua esperienza senza prestare attenzione al mondo in sé, cosa che ai fruitori più anziani (anziani sia per tempo di utilizzo che, a volte, per età anagrafica) non era andata molto a genio. Quella di AW, infatti, è una community che ricorda un paese di campagna, formata però da persone sparse per il mondo, difficilmente sotto i trent’anni d’età, che giocano da decine di anni ( AW esiste dal 1995) e sono abituate a toni di discussione lontani dai flame e dal trolling tipici dell’internet dei social. </p>
<p> E queste persone non hanno nessuna intenzione di andare altrove. A differenza di tanti altri utenti che hanno deciso di approdare in altri metaversi, alcuni degli ActiveWorlders più affezionati provano una sensazione strana nei confronti di altre piattaforme simili, ci raccontano, dove effettivamente mancano tutta una serie di regole e limiti che AW concede. Un aspetto che possiamo confermare noi stessi: quando abbiamo visitato IMVU—un altro mondo virtuale 3D, fondato nel 2004—per colpa delle interazioni preimpostate un utente sconosciuto si è seduto in braccio a uno dei nostri avatar con sembianze femminili, dandoci così la sensazione di essere toccati senza consenso. </p>
<p> Considerare questi mondi virtuali 3D come videogiochi rischia di essere riduttivo. Certo, una contaminazione esiste: il popolare videogioco Minecraft ha rivoluzionato il settore grazie alla sua meccanica di costruzione di mondi permanenti (o quasi), e alcuni giochi offrono oggi ai propri giocatori la possibilità di tornare nel loro mondo virtuale anche una volta conclusa l’avventura, per puro valore immersivo. Ma il metaverso ha un significato intrinseco che ha a che fare tanto con il perdurare di una comunità online, quanto con la sua radicale contrapposizione a ciò che è diventato internet per la maggior parte delle persone oggi. </p>
<p> Nei mondi di Active Worlds gli avatar sono multiformi, sfaccettati e disconnessi da un imperativo di autenticità—a differenza di quanto prescrivono i social network, dove persino un’attività di apparente sovversione estetica come l’uso dei filtri di Instagram non fa che estremizzare e riverberare la nostra immagine autentica—o presunta tale—in ogni angolo di internet. </p>
<p> Questi luoghi offrono un modo completamente diverso di raccontare noi stessi e ciò che siamo, ma anche una riflessione su come differenti piattaforme ci facciano percepire in maniere diverse lo scorrere del tempo. Tutti noi usiamo distrattamente Facebook da almeno una decina di anni, ma una bacheca è diversa da un luogo virtuale in cui vivi come nella vita reale o, addirittura, crei qualcosa di tuo. In questo senso, AW serve anche a monitorare il tempo che passa nella sua accezione più nostalgica: non è raro trovare copie di beni fisici, come un cane morto con cui si vuole giocare ancora. </p>
<p> Questa connessione tra oggetti del mondo fisico e copie digitali è il nucleo dell’esperienza del metaverso. Active Worlds non è un videogioco che ci fa disconnettere dalla realtà per il tempo di una partita, ma è parte integrante della vita delle persone. Il mondo—probabilmente creato da un italiano—con il santino di Cannavaro che alza la coppa dei mondiali ci ricorda che nel 2006 siamo stati campioni anche noi. </p>
<p> La nostra esperienza, invece, ci ricorda che dobbiamo trovare un modo per permetterci una vera vacanza, lontani dall’aria viziata della nostra stanza e da distese di erba di pixel. </p>
</doc>
<doc url="https://www.vice.com/it/article/d3a9nx/foto-richard-browning-jetsuit-volo-umano" parent_folder="Vice 18-20" id="file17861875" filename="foto-richard-browning-jetsuit-volo-umano">
<p> Queste foto incredibili mostrano il futuro del volo umano </p>
<p> Nel prossimo decennio impareremo a volare? Richard Browning, inventore inglese, si sta impegnando per riuscirci con la sua tuta alimentata a motori jet. </p>
<p> Richard Browning è determinato a dimostrare che, quando si parla di ingegno umano, neanche il cielo è più un limite insuperabile. La sua invenzione più recente, una jet suit chiamata Daedalus Mark 1, spedisce una persona in volo a quasi 50 chilometri orari ad altitudini di tre chilometri. “La mia ipotesi di partenza era che la mente e il corpo umani sono costruiti in modo incredibile—persino un atto banale come camminare è in realtà una cosa straordinaria, che richiede equilibrio e controllo,” ha detto. “Così ho iniziato a immaginare cosa succederebbe se aumentassimo questa macchina meravigliosa con tecnologie di ultimissima generazione—cosa potremmo fare e dove andremmo?” </p>
<p> Quando ha iniziato a promuovere l’idea di una jet suit intorno al 2016, la maggior parte degli esperti di aviazione gli hanno detto che non avrebbe mai funzionato. Sarebbe stata troppo calda, dicevano, o gli avrebbe strappato le braccia. Ma anziché mollare, Browning ha rintracciato e arruolato persone che lavorano nelle frontiere vere del settore e che hanno creduto alla sua visione, come l’ingegnere Alex Wilson, e il designer della tuta, Sam Rogers. Hanno lavorato nel piccolo laboratorio dietro la casa di Browning a Salisbury, nel Regno Unito, e hanno sviluppato una tuta con 1.050 cavalli di potenza, completa di due mini jet attaccati per braccio, oltre a uno incorporato nello zaino. </p>
<p> Ora la jet suit è pronta per il volo e le persone possono fare visita all’hangar di Browning per farsi un volo o comprare una tuta tutta per loro—per circa 500.000 dollari. Guardarlo volare non è tanto come vedere un essere umano che pilota una macchina futuristica, ma più come assistere al volo di un nuovo uomo-cyborg. Browning vola con l’intuito umano, muovendo le braccia e spostando il peso del suo corpo; non sta pilotando una macchina ma è tutt’uno con essa. “Ti senti libero in un modo difficile da spiegare,” ha raccontato a VICE. Browning dice di voler far sì che ci sia sempre una buona dose di divertimento nel volare. Quando fa provare a qualcuno la tuta, in genere quella persona non riesce più a smettere di parlare dell’estasi del volo. “Io ho urlato fortissimo, più del rumore dei motori,” ha detto Browning, “perché ero così libero che sentivo solo euforia pura.” </p>
<p> Il fotografo Reto Sterchi ha fatto visita a Browning a Salisbury lo scorso autunno, per assistere di persona a un volo. “Quando inizia ad alzarsi da terra, fa molto rumore, e senti la pressione in tutto il corpo,” ha detto Sterchi. “Una specie di miracolo si compie davanti ai tuoi occhi.” </p>
<p> Richard Browning dimostra come indossare una jet suit al quartier generale di Gravity. </p>
<p> Il render di una turbina che alimenta la tuta. </p>
<p> Le turbine dopo l’accensione. </p>
<p> Browning si avvicina alla pista di lancio. </p>
<p> Browning valuta la direzione del vento. </p>
<p> L’ingegnere Alex Wilson controlla che ogni turbina della tuta sia funzionante. </p>
<p> Browning in volo. </p>
<p> Browning vola sopra a Solent, mentre l’ex soldato Martin Mawhood lo segue via mare come protocollo di sicurezza in caso precipiti in acqua. </p>
</doc>
<doc url="https://www.vice.com/it/article/bja7qq/hack-facebook-50-milioni-utenti-colpiti-bug-tool-vedi-come" parent_folder="Vice 18-20" id="file17861904" filename="hack-facebook-50-milioni-utenti-colpiti-bug-tool-vedi-come">
<p> 50 milioni di utenti Facebook sono stati hackerati — ecco come è successo </p>
<p> E perché parecchie persone hanno dovuto rifare il login alla app di Facebook oggi. </p>
<p> Venerdì, Facebook ha rivelato che un gruppo di hacker è riuscito a entrare nei server dell'azienda, impadronendosi — potenzialmente — dei dati di 50 milioni di utenti. </p>
<p> Nel post, Guy Rosen, vice presidente del product management di Facebook, ha dichiarato che il team di ingegneri dell'azienda "ha scoperto un problema di sicurezza che riguardava almeno 50 milioni di utenti. "È chiaro che gli hacker hanno sfruttato una vulnerabilità nel codice di Facebook che agiva sulla modalità 'Vedi come,' che permette alle persone di vedere un'anteprima esterna del proprio profilo," ha scritto Rosen. "Questo ha permesso loro di rubare i token di accesso a Facebook che hanno poi usato per prendere possesso degli account delle persone." </p>
<p> La vulnerabilità era il risultato di tre bug distinti ed è stata introdotta a luglio 2017," ha detto Rosen ai giornalisti durante una conferenza stampa. "È importante chiarire che gli hacker potrebbero usare l'account come se fossero i legittimi proprietari." </p>
<p> La vulnerabilità — che colpirebbe circa il 2,5 percento dei 2 miliardi di utenti totali di Facebook — è stata aggiustata e Facebook sta collaborando con l'FBI, ha detto Rosen. </p>
<p> "Abbiamo messo una patch la scorsa notte e preso misure di sicurezza per chi potrebbe essere stato colpito," ha detto il CEO Mark Zuckerberg in una conferenza con i giornalisti. </p>
<p> Ma cosa è successo e come, esattamente? </p>
<p> Il social network ha forzato 90 milioni di persone — le 50 milioni di vittime previste e altri 40 milioni che potrebbero essere stati colpiti, stando all'azienda — a fare log out e di nuovo log in. Questo perché gli hacker hanno rubato i loro "token di accesso," una sorta di chiave digitale che Facebook crea quando fai log in e che ti permette di rimanere connesso quando la app per mobile di Facebook vuole aprire un'altra parte di Facebook dentro a un browser, per esempio (pensate a quando cliccate un link). </p>
<p> "È importante chiarire che gli hacker potrebbero usare l'account come se fossero i legittimi proprietari." </p>
<p> Un token di accesso non include la password dell'utente, ma dato che permette a una persona di rimanere loggata, avere un token di accesso significa che puoi controllare completamente l'account. </p>
<p> "Parti del nostro sito usano un meccanismo chiamato single sign-on, che crea un nuovo token," ha spiegato sempre Rosen ai giornalisti. "Ecco come funziona: diciamo che sono loggato nella app di Facebook e che questa vuole aprire un'altra parte di Facebook in un browser; ciò che fa è usare quella funzione di single sign-on per generare un token di accesso per quel browser — il che significa che non devi fare login di nuovo in quella finestra." </p>
<p> Gli hacker hanno approfittato di tre vulnerabilità distinte ma collegate tra loro in ordine, per rubare i token, ha detto Rosen. </p>
<p> Le vulnerabilità esistono da almeno luglio 2017 e riguardano il "Vedi come", un tool di privacy che — se non lo avete mai usato — è difficile immaginare a cosa serva. In pratica, ti permette di capire se il tuo ex, tua nonna o chiunque tu voglia tenere all'oscuro di certi contenuti, possa o meno vederli sulla tua pagina.) Se vuoi, diciamo, nascondere alcuni post dal tuo arci-nemico Ugo, puoi cambiare le impostazioni della privacy in modo da permettere a quella persona di vedere solo certe cose. Poi, per controllare che funzioni, puoi usare il "Vedi come" e guardare il tuo stesso profilo come se fossi Ugo. Non sei effettivamente Ugo e non hai accesso al suo account. È solo una simulazione. Ma queste catene di bug ti avrebbero permesso, se fossi un hacker, di acquisire il token di accesso di Ugo e poi fare login nel suo account usando quel token, e da lì prendere controllo su tutto. </p>
<p> Il primo bug, ha spiegato Rosen, faceva sì che comparisse un video uploader sulle pagine "Vedi come" "su certi tipi di post, incoraggiando le persone a pubblicare auguri di buon compleanno. Normalmente, il video uploader non sarebbe dovuto apparire. Il secondo bug, faceva sì che questo video uploader generasse un token di accesso che aveva il permesso di fare login nella app mobile di Facebook, che non è il modo in cui questa feature "dovrebbe essere usata," stando a Rosen. </p>
<p> L'ultimo bug, ha spiegato Rosen, stava nel fatto che quando il video uploader appariva come parte della modalità Vedi come, generava anche un token di accesso non per l'utente, ma per la persona che fingevano di essere — essenzialmente dando a chi stava usando il "Vedi come" le chiavi di accesso all'account della persona che stavano simulando. Nell'esempio fatto poco fa, questo non solo ti avrebbe permesso di guardare il profilo di Ugo usando il "Vedi come" Ugo, ma avrebbe anche generato un token di accesso permettendoti di loggarti e prendere possesso dell'account di Ugo. </p>
<p> "Non sappiamo esattamente come gli account siano stati abusati finora." </p>
<p> "È stata la combinazione di questi tre bug che è diventata una vera vulnerabilità. E gli hacker l'hanno scoperto," ha detto Rosen. "Questo gruppo, per poter sferrare l'attacco, aveva bisogno non solo di trovare la vulnerabilità, ma anche di mettere le mani su un token e poi usarlo come perno su altri account e infine cercare altri utenti e ottenere ulteriori token di accesso." </p>
<p> Rosen ha detto di credere che si tratti di un attacco relativamente sofisticato, specialmente considerato l'impatto su 50 milioni di diversi login: "È un'interazione complessa di molteplici bug contemporanei," ha detto. </p>
<p> "Abbiamo notato l'attacco usato su una scala abbastanza ampia, ed è così che abbiamo scoperto il problema e iniziato la nostra indagine, per scoprire cosa stava effettivamente succedendo," ha detto Rosen. "Non sappiamo esattamente come gli account siano stati abusati finora." </p>
<p> Ryan Stortz, ricercatore in sicurezza a Trail of Bits, ha detto a Motherboard che Facebook avrebbe dovuto avere le capacità per trovare questi bug prima degli hacker. </p>
<p> "Facebook ha un intero filtro API che avrebbe dovuto notarlo," ha detto Stortz a Motherboard in una chat online. "Non so quale fosse il difetto, ma se sono riusciti a entrare nell'account di Zuck è un brutto guaio e dovrebbero aver avuto un filtro per prevenire la cosa a priori." </p>
<p> Ma un ex ingegnere della sicurezza di Facebook ha detto che non era un bug facile da trovare. </p>
<p> "Sembra la scoperta del secolo, il codice del 'Vedi come' è in giro da parecchio e non mi sorprende che avesse dei bug," ha detto a Motherboard Zac Morris, che ha lavorato nella divisione sicurezza di Facebook dal 2012 al 2016. "Ma usarlo come perno per accedere ai token è una roba piuttosto impressionante." </p>
<p> Morris ha aggiunto che "come persona colpita, sono più che altro interessato a sapere chi e perché l'ha fatto, [perché] è una cosa per cui puoi portarti a casa una ricompensa sì e no da 30.000 dollari se la denunci all'azienda, per cui devono aver avuto un motivo migliore per monetizzare l'attacco — il che mi fa paura." </p>
<p> Rosen ha detto che gli hacker non hanno rubato le password, per cui a meno che non vi abbiano forzati a fare log out, non dovreste essere tra le vittime e gli utenti non devono cambiare le password. Facebook ha detto di aver disabilitato temporaneamente il "Vedi come." </p>
<p> Zuckerberg ha detto che chi è stato colpito dall'hack riceverà una notifica in cima al news feed. "E un problema di sicurezza molto serio, e lo stiamo trattando con massima serietà," ha ribadito il CEO. </p>
<p> Questo articolo è apparso originariamente su Motherboard US. </p>
</doc>
<doc url="https://www.vice.com/it/article/evw957/internet-odori-ricerca-progetto-intervista" parent_folder="Vice 18-20" id="file17861905" filename="internet-odori-ricerca-progetto-intervista">
<p> Benvenuti nell'internet degli odori </p>
<p> Abbiamo parlato con i ricercatori che riescono a simulare gli odori con gli stimoli elettrici. </p>
<p> Una delle cose più frustranti di navigare su internet è che gli unici sensi coinvolti sono la vista e l'udito. Spesso però è un vero peccato che il tatto, l'olfatto e il gusto vengano esclusi dal flusso di informazioni digitali da cui siamo raggiunti. Anche questi sensi sono collegati alle emozioni e ai ricordi e contribuiscono a formare la nostra esperienza del mondo — senza contare che la loro inclusione nell'esperienza digitale aprirebbe una grande quantità di applicazioni, da quelle legate al mondo del cibo, fino a quello del sesso virtuale e, sopratutto, potrebbe concedere agli amanti che non hanno la possibilità di vedersi dal vivo di sentirsi più vicini. </p>
<p> Kasun Karunanayaka dell'Imagineering Institute in Malesia sta lavorando alla riproduzione digitale del senso dell'olfatto. Karunanayaka collabora con uno dei ricercatori più importanti in questo campo, Adrian Cheok che dirige l'Imagineering Institute — intervistato già in passato da Motherboard riguardo il suo lavoro per creare un "Internet multisensoriale" — e con la startup giapponese Scentee per realizzare un'app che aggiunge odori alle funzioni dello smartphone. Grazie alla tecnologia che ha elaborato, le persone con disturbi olfattivi potrebbero riacquistare alcune funzioni olfattive, oppure sperimentare esperienze in VR integrate con tecnologie di stimolazione cerebrale per fornire agli utenti un'esperienza sensoriale più ricca. </p>
<p> Uno dei suoi ultimi esperimenti ha l'obiettivo di riprodurre gli odori senza passare attraverso la stimolazione chimica delle cellule olfattive. Il suo team ha creato uno strumento che sfrutta gli stimoli elettrici. Mettendo a contatto degli elettrodi con le cellule dell'epitelio olfattivo che inviano informazioni dal nervo olfattivo al cervello e modificando la quantità e la frequenza degli stimoli elettrici, il suo team è riuscito a riprodurre una serie di sensazioni olfattive. L'obiettivo della sperimentazione è quello di arrivare in futuro a riprodurre gli stimoli raggiungendo direttamente il cervello, senza ficcare un tubo su per il naso della gente, dato che molti dei volontari che hanno partecipato ai test non riuscivano a sopportarlo. Ne ho parlato direttamente con Karunanayaka via mail. </p>
<p> Motherboard: Come funziona la stimolazione elettrica delle cellule nasali? Kasun Karunanayaka: Lo scopo del nostro studio era stimolare elettricamente l'epitelio olfattivo umano e descrivere le sensazioni corrispondenti. La stimolazione elettrica può provocare la depolarizzazione nelle cellule nervose e quindi con un'ampiezza di depolarizzazione sufficiente può indurre delle sensazioni o delle reazioni. Si può affermare che la stimolazione elettrica dei recettori olfattivi può riprodurre alcune sensazioni olfattive allo stesso modo in cui può produrre sensazioni gustative (nella pratica nota come elettrogustometria.) </p>
<p> Cosa si intende per depolarizzazione? Su quali meccanismi biologici si basa il vostro studio? Il naso umano è parte del sistema chemiosensoriale, che aiuta a discriminare una vasta gamma di odori e sapori. Quando le molecole odorose entrano nell'epitelio olfattivo, si legano ai recettori olfattivi. Poi, i recettori olfattivi innescano una serie di segnali all'interno delle cellule che si traducono nell'apertura e chiusura dei canali ionici. Questo aumenta la concentrazione di ioni positivi all'interno delle cellule olfattive (un effetto noto come depolarizzazione). Questo effetto fa sì che le cellule olfattive rilascino pacchetti di segnali chimici chiamati neurotrasmettitori, che danno vita a un impulso nervoso. </p>
<p> Cosa avete capito grazie al vostro studio? Su circa un quarto dei partecipanti dei 31 partecipanti ai nostri test, le combinazioni di stimoli da 1 mA e 70 Hz e quella da 1 mA e 10 Hz hanno prodotto sensazioni olfattive di odori profumati, dolci e che risultavano chimici. I partecipanti hanno riferito invece di aver provato intense sensazioni di dolore e formicolio per le combinazioni di 1 mA e 180 Hz o 4 mA e 70 Hz. Una piccola parte di loro ha riferito di avere sperimentato dei flash visivi con una stimolazione di 4 mA e 70 Hz. Crediamo che questo tipo di risultati suggeriscono che ci può essere un percorso elettrico per riprodurre il senso dell'olfatto negli esseri umani. </p>
<p> Abbiamo in programma di estendere questo esperimento a un numero maggiore di partecipanti e continuare a lavorare con quelli che hanno già segnalato delle sensazioni olfattive. Vogliamo sottoporli a diversi parametri di stimolazione elettrica, modificando la frequenza, la corrente e il periodo di stimolazione. Prevediamo così di identificare vari modelli di stimolazione che possono riprodurre in modo efficace diverse sensazioni olfattive. Il passo successivo sarebbe quello di confrontare la differenza tra la percezione degli odori elettrici e la percezione degli odori naturali, studiando le parti del cervello che vengono attivate dalle stimolazioni corrispondenti. Se entrambe le tecniche di stimolazione dovessero attivare approssimativamente le stesse aree del cervello, potremmo sostenere che la stimolazione elettrica può riprodurre le stesse sensazioni olfattive che hanno una base chimica. </p>
<p> A cosa state lavorando con Scentee? Scentee è il primo device compatibile con mobile al mondo che riproduce gli odori. Si inserisce nel jack audio degli iPhone o dei dispositivi Android e può riprodurre odori o fragranze utilizzando applicazioni per smartphone. Il profumo viene rilasciato attraverso un motore a ultrasuoni che ha un serbatoio rimovibile. Il dispositivo può riprodurre solo un aroma alla volta. Il rilascio dell'aroma viene attivato attraverso un'input sul touchscreen, un messaggio di testo in arrivo o una notifica sui social network. Inoltre, può essere utilizzato in varie applicazioni come l'allarme della sveglia o per l'aromaterapia. </p>
<p> Come vedete il futuro di questo tipo di tecnologie? Con quale formato verrano trasferiti i dati? Oggi le applicazioni di realtà aumentata si basano principalmente sull'audio e sul video ma la digitalizzazione del tatto e del gusto è già stata realizzata sperimentalmente a livello di ricerca e diventerà uno standard in futuro. Con la digitalizzazione dell'olfatto, potremo sperimentare digitalmente cinque sensi di base in realtà aumentata e l'esperienza utente diventerà più completa. Questo creerà più applicazioni e opportunità in campi come l'interazione umana con il computer, i videogiochi, la medicina e l'e-commerce. </p>
<p> Per quanto riguarda i dati che verranno trasferiti in formato digitale, nel caso di esperienze di tipo continuo, dovremmo trasmettere un flusso di dati digitali come facciamo per l'audio e il video. Tuttavia, la gamma dei valori e la struttura dei dati potrà essere definita solo dopo aver trovato i corretti parametri di stimolazione per riprodurre ogni sensazione olfattiva. </p>
</doc>
<doc url="https://www.vice.com/it/article/evyyv4/intervista-daito-manabe-sonar-d-ascoltare-musica-corteccia-visiva-cervello" parent_folder="Vice 18-20" id="file17861900" filename="intervista-daito-manabe-sonar-d-ascoltare-musica-corteccia-visiva-cervello">
<p> Copertina: “dissonant imaginary” ー Daito Manabe + Kamitani Lab. Immagine per gentile concessione di Sónar+D </p>
<p> Guarda cosa succede nel tuo cervello se ascolti la musica con la corteccia visiva </p>
<p> Al Sónar+D abbiamo parlato con l’artista Daito Manabe per capire come abbandonare i video su YouTube e goderci la musica direttamente nel nostro cervello. </p>
<p> La nostra esperienza della musica è legata alle immagini e ne è condizionata molto più di quello che pensiamo. Anzi: siamo talmente immersi nella componente visiva delle canzoni o dei brani che ascoltiamo—da YouTube alle tv nelle palestre—che ci stiamo perdendo una proprietà unica della musica: il suono, infatti, sa trasformare e ricostruire immagini nel nostro cervello. </p>
<p> Questo spazio liminale tra musica e cervello umano è stato esplorato dall’artista Daito Manabe e dal neuroscienziato dell’Università di Kyoto Yukiyasu Kamitani con il progetto “dissonant imaginary” messo in scena a luglio al Sónar+D, il festival che dal 2013 accompagna il gemello musicale Sónar e unisce ricercatori, artisti, e innovatori che esplorano come la creatività e la tecnologia stanno cambiando il nostro presente e producendo nuovi futuri possibili. </p>
<p> Manabe e Kamitani utilizzano la scansione a risonanza magnetica per decodificare i segnali e visualizzare gli stati della corteccia visiva del cervello umano quando ascoltiamo la musica, ricostruendo le immagini che la nostra mente produce per poi proiettarle. Non solo: il processo vale anche al contrario e, in futuro, potremo avere una tecnologia che non genera solo video direttamente dalla musica, ma anche brani musicali a partire dalle immagini, per esempio, dei film che vediamo. </p>
<p> Daito Manabe durante "dissonant imaginary" al Sónar+D 2019. Immagine per gentile concessione di Sónar+D </p>
<p> Motherboard ha parlato con Manabe per capire come “dissonant imaginary” possa rivoluzionare il modo in cui consumiamo la musica, bypassando del tutto le nostre abitudini e traendo le informazioni direttamente da quel computer altamente efficiente di cui siamo tutti muniti: il nostro cervello. </p>
<p> MOTHERBOARD: Perché avete deciso di creare “dissonant imaginary”? Daito Manabe: Ho lavorato molto a progetti audio-visivi, la cosiddetta Sinestesia Artificiale. Alcuni esempi sono la generazione di video a partire dalle informazioni contenute nello spettro dell'analisi musicale o dalla generazione di musica analizzando le informazioni visive, come la rilevazione dei contorni in un video. </p>
<p> Sono affetto da sinestesia sensoriale naturale, quindi mi appaiono nella mente suoni quando guardo i video o immagini quando ascolto la musica. Ho sviluppato software per 15 anni per mostrare quelle immagini alle persone. Nel frattempo, mi sono sempre chiesto se fosse possibile estrarre immagini presenti all'interno del cervello analizzando le informazioni del cervello mentre ascolta la musica. Kamitani sta facendo ricerche che rendono possibile tutto ciò e questo è stato l'inizio. </p>
<p> Con questo progetto dichiari di voler esplorare il fenomeno dell'attenzione cross-modale; che cos'è e cosa può spiegare del nostro cervello? Esatto. [Questo progetto è] una ricerca sul fenomeno dell'attenzione cross-modale e sulla sinestesia. La corteccia visiva e la corteccia uditiva esistono in due punti separati all'interno del cervello, ma è dimostrato che sono in relazione l'uno con l'altro. </p>
<p> "Dissonant imaginary" al Sónar+D. Video per gentile concessione degli artisti e del festival. </p>
<p> La musica influenza drasticamente la visione e viceversa. Ad esempio, i cambiamenti nei segnali acustici ti danno l'illusione di vedere dei flash aggiuntivi anche anche se, in effetti, non ci sono cambiamenti nel numero di flash. </p>
<p> Sebbene non si possa fare a meno di prendere in considerazione e riconoscere le interrelazioni tra lo stimolo visivo e quello musicale, nella maggior parte dei casi esiste una gerarchia [tra i sensi]. </p>
<p> Succede spesso di avere una canzone fissa in testa: significa che associate a quella canzone possono apparire anche delle immagini? È normale avere alcune immagini nella tua mente quando ascolti la musica. Ci sono alcuni che entrano in contatto con questa esperienza facendo VJing, traducendo la musica in immagini visive. È diverso da persona a persona e, quindi, alcuni hanno quella sensazione solo quando si mettono in un ambiente speciale come una vasca di deprivazione sensoriale. </p>
<p> A che punto è la tecnologia della scansione cerebrale? Recentemente, Neuralink, l’azienda fondata da Elon Musk, ha rivelato il suo progetto per un'interfaccia cervello-computer — come può questa tecnologia cambiare la nostra esperienza con la musica e i video? Ti piacerebbe che il tuo cervello fosse direttamente collegato a un computer? Il prodotto di Elon Musk è una delle interfacce cerebrali più interessanti degli ultimi tempi. Sebbene le informazioni ottenute siano un po’ diverse da quelle che uso con la risonanza magnetica, è pensata per l'uso quotidiano e consente non solo di percepire, ma anche di stimolare [un effetto]. </p>
<p> Ci vedo tanto potenziale. Sono il tipo di persona che vorrebbe vivere immediatamente connessa al computer. Sento che ci sono possibilità di trovare nuovi modi di esprimersi usando queste tecnologie. </p>
<p> Pensi che sarebbe possibile ricostruire musica e video dalle attività cerebrali e condividerli con il cervello delle altre persone, in modo che possano sperimentare come personalmente sento la musica? Questo aiuterebbe a connettersi l'un l'altro ancora di più? Il linguaggio non è lo strumento migliore per condividere le tue sensazione quando ascolti la musica, ed è per questo che ho scelto la matematica e la musica: perché non ero bravo con il linguaggio. </p>
<p> Daito Manabe durante "dissonant imaginary" al Sónar+D 2019. Immagine per gentile concessione di Sónar+D </p>
<p> Credo che questo strumento che ti consente di riprodurre ciò che sta accadendo nel tuo cervello possa essere un nuovo strumento di comunicazione. Anche se ci vorrà molto tempo prima che diventi un’esperienza accessibile a tutti, per ora puoi provare in un ambiente speciale. </p>
<p> Qual è il futuro dell'esperienza musicale? Possiamo immaginare concerti che si innestano direttamente nel nostro cervello? Credo che la situazione attuale, in cui la musica viene sempre più spesso vissuta attraverso i video come Youtube o app per fare video live, toglie le possibilità di un'esperienza musicale in cui ascolti solo la musica. </p>
<p> Trovo sia un'esperienza interessante e divertente ascoltare la musica ad occhi chiusi per pensare a immagini nella mia mente, e mi piacerebbe anche creare una nuova esperienza musicale in cui non è possibile affidarsi al video o all'esperienza visiva. </p>
</doc>
<doc url="https://www.vice.com/it/article/xwe3yn/intervista-laura-margheri-intelligenze-artificiali-bioispirate" parent_folder="Vice 18-20" id="file17861878" filename="intervista-laura-margheri-intelligenze-artificiali-bioispirate">
<p> Foto di Laura Margheri, scattata al BioRobotics Institute, Scuola Superiore Sant'Anna. Immagine via: Wikimedia Commons </p>
<p> La scienziata italiana che studia le intelligenze artificiali aliene </p>
<p> Abbiamo parlato con Laura Margheri dell'Istituto Italiano di Tecnologia di come il cervello di animali e piante sia molto più interessante di quello umano per creare nuovi corpi robotici e proteggere il mondo in cui viviamo. </p>
<p> Per superare il celebre test di Turing, un robot deve essere in grado di imitare il comportamento umano all’interno di un dialogo, facendo così credere all’interlocutore umano di trovarsi di fronte a un suo simile. </p>
<p> Come se non bastasse, i tipi di intelligenze che si potrebbero simulare stanno piano piano aumentando di numero, grazie anche ad una nuova sensibilità nei confronti del mondo animale e di quello naturale. Abbiamo infatti dibattiti accesi sulla definizione di intelligenza delle piante e il mondo animale è stato investito dall’esplosione di collane letterarie dedicate alle intelligenze aliene che siedono ad un passo da noi—pensiamo ad esempio ai cefalopodi. </p>
<p> La fusione tra algoritmi di intelligenza artificiale, corpi robotici, e interesse per il mondo naturale apre a nuovi scenari di ricerca per la scienza e offre la possibilità di riflettere sulla nostra vacillante visione antropocentrica del mondo. </p>
<p> In occasione dell’evento TEDCircles dello scorso 24 ottobre, organizzato da TEDxRoma e ospitato da xister, l’agenzia creativa digital del gruppo Reply, Motherboard ha intervistato Laura Margheri, ricercatrice del team di ricerca di Bioinspired Soft Robotics dell’Istituto Italiano di Tecnologia, per parlare proprio del futuro della ricerca che si ispira al mondo naturale e di come l’intelligenza artificiale non debba solamente guardare al cervello umano. </p>
<p> La seguente intervista è stata editata per necessità di brevità e chiarezza. </p>
<p> MOTHERBOARD: Quali sono le applicazioni a cui lavorate nel vostro centro di Bioinspired Soft Robotics? Laura Margheri: Bioinspired Soft Robotics è la linea di ricerca dell’Istituto Italiano di Tecnologia che si occupa di sviluppare tecnologie innovative e robot “soft” prendendo ispirazione dalle piante e da specie animali. Guardiamo alla Natura come fonte di ispirazione perché porta con sé meccanismi e strategie estremamente eleganti e di apparente semplicità ma che sono di grande efficacia poiché frutto di numerosi passaggi evolutivi. </p>
<p> I modelli biologici vengono quindi studiati per estrarre le caratteristiche strutturali, di movimento, di controllo, utili a progettare sistemi più efficienti da un punto di vista dinamico ed energetico, e meglio integrabili nel nostro ecosistema. </p>
<p> Prendiamo ad esempio ispirazione da animali “soft”, come il polpo, per braccia robotiche flessibili dotate di ventose in grado di afferrare oggetti in ambienti ristretti e con scarsa visione; e dalle piante, con il concetto dei robot “plantoidi” e dei “growing robots” (o growbots), robot che si muovono crescendo e che formano il proprio corpo rispondendo a stimoli esterni e adattandosi all’ambiente, come fanno le piante. Processi che troviamo sia sotto terra, se pensiamo alle radici, sia in aria, se guardiamo ad esempio alle piante rampicanti. </p>
<p> Quali sono alcuni dei vostri progetti attuali? Tra i progetti attivi su questa linea c’è il progetto “SMASH” cofinanziato dalla Regione Toscana, che prevede l’applicazione di un robot “plantoide” dotato di radici artificiali per il monitoraggio del terreno, che possa lavorare in sinergia con altri robot e in supporto all’uomo per l’agricoltura di precisione. </p>
<p> Un secondo, è il progetto “GrowBot”, finanziato dalla Commissione Europea e coordinato dalla Dottoressa Mazzolai, in cui vengono studiate le piante rampicanti e le loro capacità di crescita, movimento e di ancoraggio, per la realizzazione di robot rampicanti. Le applicazioni sono molteplici, dall’architettura all’esplorazione di siti archeologici o la creazione di supporti a strutture pericolanti. </p>
<p> Finora abbiamo imitato il design di piante e animali per produrre particolari tipi di robot, come i già citati soft robot simili a tentacoli. Ora, con l’avvento di algoritmi intelligenti, potremmo riuscire a imitare anche i loro comportamenti? Sono già presenti in robotica esempi molto affascinanti di imitazione del comportamento animale che sono stati implementati attraverso algoritmi di intelligenza artificiale. Si pensi all’intelligenza di sciame delle api o delle formiche, che è utilizzata come modello per il comportamento e il coordinamento di sciami di robot. </p>
<p> Il design della struttura fisica, con la scelta di materiali, meccanismi, sensori, e il design del sistema di controllo con algoritmi bioispirati, devono comunque procedere in modo sinergico e combinato. </p>
<p> Se pensiamo al polpo, sappiamo che ha un sistema nervoso distribuito tra cervello e le sue otto braccia, e che sfrutta anche la sua particolare struttura fisica flessibile per semplificare il controllo dei movimenti. Per afferrare una preda o un oggetto non ha necessità di conoscerne la forma o di controllare la posizione precisa di tutto il tentacolo: essendo “soft” il tentacolo è in grado di adattarsi alla forma dell’oggetto e di avvolgerlo. </p>
<p> Questa stessa strategia, utilizzata anche nel sistema artificiale, aiuta a semplificarne il controllo e ad ottenere un comportamento di movimento simile a quello del modello animale. </p>
<p> Come si sta evolvendo la biorobotica grazie all’introduzione di algoritmi di intelligenza artificiale? Usare l’intelligenza artificiale in robotica significa cercare di ottimizzare la capacità di autonomia e di apprendimento di una macchina, o di farle anticipare una situazione futura attraverso un’acquisizione che può avvenire per via percettiva o di imitazione. </p>
<p> La robotica e l’intelligenza artificiale si stanno avvicinando sempre di più e stanno co-evolvendo. Questa sinergia può far sì che possa crescere il numero dei settori di applicazione dei robot al di fuori di un contesto strutturato, dove necessitano di capacità di adattamento più reattive per rispondere a situazioni non prevedibili a priori—come in casi di emergenza o pericolo—o per interagire in modo più sicuro con l’uomo. </p>
<p> D’altra parte, però, lo stato dell’arte dell’intelligenza artificiale fatica ancora a competere con la basilare capacità degli animali di adattarsi in ambienti soggetti a cambiamenti inaspettati, tanto che esistono challenge sviluppate proprio per misurare i miglioramenti in questo ambito, come l’Animal-AI Olympics. Quanto conosciamo dell’intelligenza animale e come l’AI potrebbe aiutarci a comprenderla meglio? Quando si parla di robotica bioispirata in effetti la prima visione che si ha è di un flusso di conoscenza dalla biologia all’ingegneria. In realtà, questo flusso di conoscenza è bidirezionale, perché sia attraverso l’uso di robot che di algoritmi bioispirati è possibile validare teorie scientifiche sul funzionamento del modello animale (o vegetale) stesso. </p>
<p> I risultati si sono visti nel settore delle neuroscienze, in cui l’AI ci ha fornito risposte sul funzionamento del cervello umano e di quello di altre specie animali, e del comportamento dei singoli individui o di gruppi. </p>
<p> Un ulteriore passo in avanti, in aggiunta ai modelli virtuali di simulazione, si ha quando si mette in gioco l’utilizzo di piattaforme robotiche—e l’implementazione degli algoritmi su di esse—in modo da testare i comportamenti in un contesto di ambiente reale e fisico. </p>
<p> La bellezza peculiare di aree scientifico-tecnologiche come la biorobotica è la sua capacità di attrarre persone con background diversi (robotici, biologi, scienziati dei materiali, matematici, informatici) per risolvere uno stesso enigma, con punti di vista diversi e metodologie diverse, ma convergenti. Non è facile all’inizio capire e farsi capire, ma quando si trova un linguaggio comune e si crea un flusso informativo da un’area all’altra, si riesce a creare un ecosistema multidisciplinare che porta a risultati che si ripercuotono su più fronti: scientifici, tecnologici e sociali. </p>
<p> Le challenge sono iniziative molto interessanti. In robotica, così come in vari altri campi scientifici, ne esistono molte e continuano ad essere promosse perché stimolano la creatività, il lavoro di squadra, la divulgazione della conoscenza, e la spinta verso nuove soluzioni e innovazioni. </p>
<p> Crede che la discussione sull’intelligenza artificiale possa aiutare ad espandere i nostri confini riguardo la percezione di altre intelligenze aliene, prime su tutte quelle degli animali e delle piante? Penso ad esempio al dibattito già avviato sulla neurobiologia vegetale. Cosa dobbiamo scoprire ancora? Da bioingegnere di formazione e da amante degli animali e delle piante per passione, mi piace vedere che gli studi fatti attraverso i sistemi artificiali—che siano modelli virtuali di intelligenza artificiale o fisici della robotica—ci possono senz’altro aiutare a capire in modo più profondo i materiali, i meccanismi, le capacità di percezione e reazione del mondo naturale, fino anche a supportare la comprensione dei comportamenti più complessi di memoria o di apprendimento. </p>
<p> Abbiamo davvero tanto da imparare dalla Natura e tanto da scoprire, e ritengo che l’approccio di dialogo cross-disciplinare sia quello vincente, oltre che quello necessario. </p>
<p> Bisogna mettere insieme diverse esperienze e conoscenze, sia scientifiche che tecnologiche, perché si possa arrivare a una comprensione più profonda e coscienziosa del mondo che ci circonda, e costruire gli strumenti migliori per proteggerlo. </p>
</doc>
<doc url="https://www.vice.com/it/article/j5wjk8/intervista-luigi-gubello-evariste-gal0is-partito-pirata-europee" parent_folder="Vice 18-20" id="file17861901" filename="intervista-luigi-gubello-evariste-gal0is-partito-pirata-europee">
<p> Luigi Gubello. Immagine per gentile concessione del soggetto. </p>
<p> Abbiamo intervistato l'hacker italiano candidato col Partito Pirata alle europee </p>
<p> Evariste Gal0is — che ha svelato le falle di Rousseau nel 2017 — ci ha spiegato perché, nell'Europa di oggi, la salute di internet è un'emergenza da non sottovalutare. </p>
<p> Negli ultimi due anni il cyberspazio e il mondo della politica italiani sono stati ai ferri corti dopo che ad agosto 2017 un giovane ricercatore di sicurezza informatica, conosciuto con il nome di Evariste Galois, aveva individuato delle gravi falle di sicurezza nella piattaforma del Movimento 5 Stelle, Rousseau, e le aveva debitamente segnalate agli interessati. </p>
<p> Rousseau è una piattaforma centrale nel disegno politico del M5S, che garantisce la partecipazione diretta nelle discussioni politiche ai cittadini, ma quelle gravi falle rischiavano di esporre i dati sensibili degli iscritti e di lasciare aperta la possibilità di manomissioni dei voti — oltre a non prevedere sufficienti garanzie di anonimato nei processi di voto stessi. </p>
<p> L’Associazione Rousseau, anziché ringraziare il ricercatore per la segnalazione, aveva sporto denuncia, mostrando di non comprendere la differenza fra hacker etico e veri e propri attacchi informatici. Il 4 aprile il Garante per la protezione dei dati personali ha multato l’Associazione Rousseau per 50 mila euro proprio a causa delle vulnerabilità presenti sulla piattaforma. Pochi giorni dopo, inoltre, Davide Casaleggio ha revocato la querela nei confronti di Luigi Gubello, lo studente di matematica che si cela dietro il profilo di Evariste Galois. </p>
<p> Ora, dopo due anni dall’inizio della disavventura con la politica italiana, Luigi Gubello ha un altro obiettivo: il Parlamento Europeo. </p>
<p> Gubello, infatti, si è candidato con il Partito Pirata alle prossime elezioni europee. Motherboard lo ha intervistato per capire perché c’è bisogno ora di parlare di digitale e perché farlo proprio confrontandosi con quella politica che sembra miope su questi temi. </p>
<p> MOTHERBOARD: Perché dopo il casino con Rousseau, gli attacchi e l'esposizione pubblica, hai deciso di scendere proprio nello stesso campo, la politica, da cui venivano i tuoi aguzzini? Luigi Gubello: Sulla scelta se accettare o meno la proposta di candidatura offertami dal Partito Pirata ci ho pensato un po'. Era febbraio [2019, ndr], e non era un periodo facile, non sapevo ancora come sarebbe andata a finire la mia storia con l'Associazione Rousseau e quindi non ero sicuro di volermi lanciare in nuove avventure. </p>
<p> Ho deciso di accettare la candidatura a marzo quando il Parlamento Europeo ha approvato la direttiva sul copyright — che personalmente non apprezzo per via degli art. 15 e 17 (ex art. 11 e 13) — perché ho capito che mi veniva offerta un'occasione importante per portare la questione digitale in questa campagna elettorale, e magari in Europa. </p>
<p> Digitale è reale. Una delle equazioni che la politica ma anche le persone fanno ancora fatica a comprendere. Cosa ti preoccupa degli atteggiamenti della politica verso internet? Sono molti gli atteggiamenti su internet della politica e dei politici che mi preoccupano, e tutti sembrano essere frutto di un'assenza di riflessioni sull'ambito. </p>
<p> Ad esempio, spesso internet e social network sono diventati sinonimi, e con social network si intendono Facebook, Twitter, Instagram, Youtube e WhatsApp, insomma solo le piattaforme più diffuse in Italia, escludendo quasi automaticamente il resto. Vengono citati problemi quali fake news, bot, cyberbullismo e trattamento dei dati, mettendoli nel medesimo calderone come se esistesse una formula generale per risolverli tutti quanti, ma non è così. </p>
<p> Penso che su internet chi ha un seguito molto vasto, ad iniziare quindi dai politici che sono spesso molto seguiti, dovrebbe essere maggiormente attento ai messaggi che vuole mandare e al modo in cui li manda, senza per questo rinunciare alla propria libertà di pensiero. Spesso ci diverte vedere un account popolare "blastare" un perfetto sconosciuto, che magari poi viene preso di mira e deriso anche dai sostenitori dell'account popolare. </p>
<p> Personalmente non ci trovo niente di divertente, non si fa altro che mettere alla berlina una persona di cui non conosciamo nulla, in un "tutti contro uno" che può essere psicologicamente violento. </p>
<p> E tutto questo, ovviamente, non aiuta e non accresce minimamente la qualità del dibattito. Il comportamento delle persone su internet, in particolar modo sui social network, non lo si potrà migliorare aumentando i controlli, come ciclicamente viene proposto [recentemente persino +Europa ha suggerito “l’introduzione di un sistema di IDENTITÀ VIRTUALE CERTIFICATA per tutti gli utenti,” in modo da combattere l’anonimato, ndr], ma solo investendo in educazione, sia per le giovani generazioni sia per quelle meno giovani perché bisogna ricordarsi che il concetto di "social network" è recente e internet si è diffuso rapidamente solo negli ultimi 15 - 20 anni. </p>
<p> La battaglia sul copyright si è conclusa da poco. Ti aspettavi tutta questa partecipazione? È un segnale che ci stiamo rendendo conto dell'importanza dei diritti digitali? La battaglia sul copyright, e in particolare sugli ex articoli 11 e 13, si è conclusa da poco, non con una vittoria purtroppo. La partecipazione pacifica contro questa direttiva è un segnale importante, positivo, ma non posso far a meno di pensare che solo una parte dell'Europa si è mobilitata attivamente per protestare contro questa direttiva. </p>
<p> In Germania e nel Nord Europa è stata maggiormente sentita, segno che per quei cittadini europei il modo in cui viene regolamentato internet e come vengono trattati i propri dati è un problema serio di cui la politica deve occuparsi ora. In Italia l'approvazione di questa direttiva è stata più silenziosa, ha creato meno dibattito, nonostante l'attivismo di luglio 2018 [oscuramento di Wikipedia, ndr] e anche il recente auto-oscuramento di TNT Village. </p>
<p> Questo vuol dire che bisogna impegnarsi per far arrivare maggiormente nel dibattito pubblico problematiche importanti come quelle del trattamento dei dati o quelle che riguardano la regolamentazione — e il modo in cui lo si vuole regolamentare — di internet, perché influirà sulle nostre vite. Anzi già adesso è così. </p>
<p> Che ruolo avranno i giovani nel futuro di internet? Al momento si parla moltissimo dei pericoli per i giovani legati all'uso degli smartphone ma sembra che non siano ascoltati veramente. Il loro è un punto di vista privilegiato per comprendere la tecnologia? Le generazioni più giovani, nascendo immerse in queste tecnologie e conoscendo da sempre termini come "smartphone", "social network", "internet", risultano — almeno nella mia personale esperienza empirica — più attente all'utilizzo di determinati strumenti, anche se non è detto che l'utilizzo sia sempre corretto. </p>
<p> Le problematiche digitali — così come l'emergenza climatica — saranno maggiormente sentite dalle generazioni future. La speranza è di non arrecare troppi danni all'internet che lasceremo a loro. </p>
<p> Imparano a usare strumenti digitali piuttosto in fretta, anche se spesso lo fanno da autodidatti, non ricevendo una reale educazione digitale e questo può portare ad avere in futuro persone con conoscenze superficiali o parziali circa gli strumenti digitali, anche se sapranno usarli. Ritengo che le problematiche digitali — così come l'emergenza climatica — saranno maggiormente sentite dalle generazioni future. La speranza è di non arrecare troppi danni all'internet che lasceremo a loro. </p>
<p> Gli Stati sono sempre più favorevoli all'adozione di filtri per i contenuti online. Saranno introdotti per il copyright, sono stati proposti per i contenuti terroristici, e vengono quotidianamente applicati per contenuti sessuali. Stiamo criminalizzando preventivamente gli utenti? Quali saranno le conseguenze? È difficile prevederne le conseguenze con esattezza, si possono azzardare delle ipotesi. In un internet sempre più controllato da molti Stati in giro per il mondo — penso a Russia, Corea del Nord, Cina, Turchia e molti stati in Africa e in Asia — penso sia un triste segnale quello che viene mandato dai paesi più democratici regolamentando filtri sul caricamento dei contenuti. Filtri che fra l'altro, almeno per il momento, sbagliano spesso. </p>
<p> Personalmente non mi piace l'idea di filtri sui contenuti caricati, i filtri possono sbagliare, limitando la possibilità di espressione e male si sposano con la privacy, inoltre solo le piattaforme più grandi possono munirsi di filtri minimamente funzionanti (ma non per questo infallibili) e per le piattaforme più piccole questo non sarebbe fattibile. </p>
<p> Legalizzare o formalizzare l'uso di filtri per i gestori privati potrà limitare le nostre libertà — ad esempio Instagram, come scelta volontaria, filtra o tenta di filtrare praticamente ogni foto di nudo by default — senza però risolvere determinati problemi, penso al cyberbullismo o la diffamazione pornografica. Queste problematiche si sposterebbero, come già è avvenuto e avviene, su altre piattaforme non dotate di filtri o semplicemente crittate — penso ai servizi di messaggistica dotati di crittografia end-to-end (E2E). Quindi, se continuiamo a seguire questa idea sbagliata dei filtri, alla fine ci ritroveremo a dover scegliere tra privacy o niente privacy. </p>
<p> Si continua a parlare moltissimo di bot e campagne di disinformazione straniere. Credi siamo veramente in una situazione di emergenza? Non ci sono prove evidenti di tentativi di ingerenza straniera in Italia o almeno io non ne sono a conoscenza. Non si può dire lo stesso di paesi come la Germania o gli Stati Uniti, dove grossi servizi web — penso a Twitter — hanno pubblicato le proprie analisi e i potenziali account di propaganda, confermando tentativi stranieri di inquinare il dibattito. </p>
<p> Invece bisognerebbe preoccuparsi, al più, delle campagne di propaganda in un termine più ampio, sia che siano condotte da paesi stranieri che internamente da cittadini, organizzazioni o partiti per ottenere un vantaggio elettorale. </p>
<p> A volte l'ingerenza sta nel semplice gonfiare i numeri di un determinato politico, o diffondere — tramite fonti certe come un giornale nazionale — un determinato tipo di notizie, magari narrate in un determinato modo, per influenzare l'opinione online. Non sono sempre notizie completamente false e facilmente riconoscibili e non è detto che queste tecniche siano usate per forza da Stati stranieri, anzi non mi stupirebbe il contrario. </p>
<p> L'informazione di qualità può essere la chiave per generare anticorpi contro questo fenomeno: titoli meno sensazionalistici, anche a costo di perdere qualche click, maggior qualità nella narrazione delle notizie, maggiori attenzioni alle fonti citate, evitando di prendere la notizia da un sitarello anonimo che nessuno conosce. </p>
<p> Cosa ti aspetti dalle elezioni europee e dal partito pirata nei vari paesi? Pensi che sia un punto di svolta? Penso che il punto di svolta ci sia stato con Julia Reda che quasi da sola è riuscita a mobilitare moltissime persone e a portare l'attenzione sulla direttiva sul copyright. </p>
<p> Dai Pirati nei vari paesi — compresa l'Italia — mi aspetto quindi che siano l'inizio di un dibattito pubblico riguardo internet e i molti temi ad esso legato: la necessità di mantenere la Net Neutrality, la necessità di mantenere il diritto all'anonimato, la necessità di educare i cittadini, di contrastare fenomeni come il linguaggio d'odio, il cyberbullismo, la diffamazione pornografica. </p>
<p> Insomma, il digitale è entrato in tantissime forme nelle nostre vite eppure nessuno ci ha spiegato come approcciarci. Mi aspetto quindi una maggior attenzione a queste tematiche. </p>
<p> In un'epoca in cui vediamo il riemergere di estremismi di destra, cosa dovremmo rispondere alle persone che magari pensano non sia prioritario preoccuparsi per la salute di internet ora? L'estrema destra ha trovato proprio in internet una propria forza: è riuscita a creare collegamenti tra persone distanti, è riuscita a ottenere visibilità e viralità approdando poi sui media, consacrandosi. internet purtroppo è stato usato anche per alimentare le idee di estrema destra a livello globale, non si può negare. </p>
<p> Ed è proprio per questo che bisogna preoccuparsi per la salute di internet, perché qualcosa è andato storto. Siamo responsabili di quello che scriviamo e condividiamo e non possiamo tollerare un linguaggio d'odio. Non per questo però dobbiamo limitare internet e schedare preventivamente le persone se vogliono navigare online. Non bisogna rinunciare alla libertà per maggior sicurezza, non in maniera eccessiva almeno. </p>
</doc>
<doc url="https://www.vice.com/it/article/ne8nab/intervista-teamlab-sonar-opere-digitali-immersive-uomo-natura" parent_folder="Vice 18-20" id="file17861887" filename="intervista-teamlab-sonar-opere-digitali-immersive-uomo-natura">
<p> Perdersi in questa foresta è un buon modo per salvarsi dalla fine del mondo </p>
<p> Abbiamo parlato con il collettivo d'arte teamLab di come nascono le loro opere immersive, e del perché non esista alcun confine reale tra noi e la natura. </p>
<p> In un’epoca in cui la crisi climatica sta sottolineando tutti gli errori che l’umanità ha compiuto nel rapporto con la natura, è inevitabile chiedersi anche quale ruolo giochi la tecnologia nello scenario attuale. Sappiamo che i rifiuti tecnologici—dai vecchi tubi catodici agli smartphone oggi—sono tra i più complessi da smaltire e la loro sovrapproduzione comporta molto spesso l’alimentazione di conflitti e sfruttamenti in paesi in via di sviluppo ma ricchi di terre e metalli rari. </p>
<p> Allo stesso tempo, l’innovazione e la rete sono elementi fondamentali di un futuro sostenibile e socialmente organizzato. Non ha senso pensare che il modo migliore per salvare il pianeta sia tornare a vivere a lume di candela, eppure è chiaro che qualcosa deve cambiare. Come affrontare questo discorso senza cadere in polarizzazioni? È possibile usare la tecnologia, piuttosto, per riscrivere completamente il nostro rapporto con la natura, senza apocalissi in mezzo? </p>
<p> Lo scorso luglio, all’ultima edizione del festival Sónar+D di Barcellona il collettivo teamLab—“un gruppo interdisciplinare di ultratecnologi la cui pratica collaborativa cerca di esplorare la confluenza tra arte, scienza, tecnologia, design e mondo naturale”—ha tenuto un talk sulla propria pratica artistica e si è trattato a tutti gli effetti di un viaggio verso mondi digitali mai visti prima, che intersecano e amalgamano perfettamente natura e tecnologia, riposizionando l’essere umano in un nuovo rapporto con il mondo. </p>
<p> Abbiamo parlato con teamLab per capire come l’immersione in queste nature aumentate dalla tecnologia, fatte di corpi che entrano in relazione e si trasformano, possa diventare la traccia da seguire per raggiungere un lontano futuro possibile che cerca di superare la nostra attuale crisi climatica distruggendo del tutto quel confine artificiale che abbiamo creato per posizionarci, come signori incontrastabili, sopra la natura. </p>
<p> La seguente intervista è stata editata per ragioni di brevità e chiarezza. </p>
<p> MOTHERBOARD: Il nostro rapporto con la natura è al centro delle vostre opere. Cosa significa natura per teamLab? teamLab: teamLab mira a esplorare una nuova relazione tra uomo e natura e tra se stesso e il mondo attraverso l'arte. La tecnologia digitale ha permesso all'arte di liberarsi dai confini fisici e trascendere. teamLab non vede alcun confine tra uomo e natura e tra sé e il mondo; l'uno è nell'altro e l'altro nell'uno. Tutto esiste nella continuità di una vita che è lunga, fragile ma miracolosa, e senza confini. </p>
<p> Come influisce sulla vostra arte l’attuale crisi climatica? Molte delle vostre installazioni mostrano elementi naturali che reagiscono alla presenza dell'essere umano—nel mondo reale è qualcosa che la natura sta facendo in risposta all’economia capitalista. Anche se teamLab non si considera consapevolmente un Artista Ambientale, un tema comune alla maggior parte delle nostre opere d'arte è quello della cooperazione e dell'armonia tra l'uomo e la natura, e l'esplorazione di questo rapporto. Abbiamo un'opera in cui, quando le persone toccano la natura, i fiori appassiscono e muoiono, ma quando le persone sono attente alla loro distanza dai fiori, gli esseri umani in realtà nutrono la natura. </p>
<p> Una delle nostre opere meno recenti, 100 Years Sea, del 2009, è un'opera digitale con un tempo di esecuzione di 100 anni, che ritrae l'innalzamento del livello del mare a causa del riscaldamento globale e la distruzione di bellissimi paesaggi naturali. Questo è stato fatto tenendo a mente l'ambiente, ma l'ambientalismo non è l'unico tema principale dell'esplorazione di teamLab. </p>
<p> La natura ci porta sia benedizioni che disastri, e con il progresso della civiltà ci sono benefici e implicazioni negative; natura e civiltà sono sempre collegate. Non c'è il male assoluto o la vera bellezza. Non c'è un modo semplice per capire, non c'è un modo semplice per organizzare i nostri sentimenti e le nostre sensibilità. Dobbiamo affrontare ogni situazione così come si presenta, per non disperare, per affrontare il futuro e per continuare a vivere. </p>
<p> C'è una discrepanza tra le mostre di teamLab e il mondo esterno. Ed è per questo che c'è arte. Sperimentando le nostre mostre, lo standard di ciò che è "bello" può espandersi leggermente. È difficile da spiegare con le parole, ma se le persone vivono la bellezza del mondo senza confini, e capiscono che non avere confini è bello, il loro standard di bellezza potrebbe trarne ispirazione. Questo non risolverà ancora i problemi di domani, ma dopo 10 o 50 anni, pensiamo che il comportamento delle persone possa cambiare inconsciamente a poco a poco grazie al loro nuovo standard di bellezza. </p>
<p> State realizzando un progetto artistico chiamato Digitized Nature, dove la natura diventa arte. Il concetto del progetto è che la tecnologia digitale non-materiale può trasformare la natura in arte, senza danneggiarla. Come è nato questo progetto? Potrebbe aiutarci a ri-immaginare il nostro rapporto con la natura? Gli esseri umani hanno creato molti artefatti diversi prendendo in prestito il potere della natura. Non solo opere d’arte come le sculture, ma anche capanne e strade. Ogni artefatto è fatto con la natura. Ma pensavamo che l'uomo potesse creare qualcosa usando la natura così com'è, senza alcun intervento fisico. L'arte digitale usa cose come il software, i sensori, la rete, la luce e il suono. Queste cose sono immateriali e non hanno alcun impatto fisico. </p>
<p> Usando queste tecnologie digitali non-materiali possiamo trasformare la natura stessa in arte senza distruggerla, mantenendo la natura viva. </p>
<p> In passato le persone erano più consapevoli del fatto che siamo parte della natura. Lo si può vedere a Mifuneyama Rakuen, dove il confine tra la foresta naturale e le aree che l'uomo ha toccato è ambiguo. </p>
<p> A Mifuneyama Rakuen, la foresta, le rocce e le grotte si sono formate nel corso di milioni di anni, e le persone vi hanno trovato un significato nel corso di migliaia di anni. L'enorme roccia che racchiude la divinità Inari Daimyojin, dove abbiamo proiettato una cascata, e la grotta che ospita i Cinquecento Arhat e le Tre Figure di Buddha sono alcuni degli esempi. Una lunga, fragile e miracolosa continuità che la natura e l'uomo hanno sviluppato nel corso di migliaia di anni rimane ancora in questo luogo, rendendo ambiguo il confine tra noi stessi e la natura. Si tratta di un ciclo continuo di vita tra i due dove l'uno è nell'altro e l'altro nell'uno. </p>
<p> Tuttavia, è piuttosto difficile per noi percepirlo nella nostra vita quotidiana. Ci sentiamo come se Mifuneyama Rakuen fosse un luogo dove possiamo ancora vedere questo rapporto tra gli esseri umani e la natura, qualcosa che può essere diverso da quello che vediamo nella nostra vita moderna. </p>
<p> A differenza di una pittura fisica su tela, la tecnologia digitale non-materiale può liberare l'arte dal fisico. Inoltre, grazie alla sua capacità di trasformarsi liberamente, può trascendere i confini. Usando questa tecnologia digitale, crediamo che l'arte digitale possa espandere il concetto di bello. E rendendo l'arte digitale interattiva, la tua presenza e quella degli altri diventa un elemento che trasforma l'opera d'arte, creando così una nuova relazione tra le persone all'interno dello stesso spazio. </p>
<p> Applicando l'arte digitale all'ambiente unico di Mifuneyama Rakuen, che celebra la continuità della vita, abbiamo voluto creare uno spazio dove si può sentire di essere connessi con altre persone nel mondo. </p>
<p> L'Antropocene ci obbliga ad affrontare la morte. Noi esistiamo come parte di un'eterna continuità di vita e morte, tuttavia, come avete scritto nel vostro sito web, è difficile per noi percepirlo nella nostra vita quotidiana, forse perché l'uomo non può riconoscere un tempo più lungo della propria vita. Come affrontano i vostri progetti la morte e l'estinzione? Morte ed estinzione non sono al centro dei nostri progetti. Più che di queste finalità, vorremmo esplorare la continuità del tempo e il fragile, miracoloso, ma continuo rapporto tra l'uomo e la natura. </p>
<p> "Noi esistiamo come parte di un'eterna continuità di vita e morte, un processo che continua da molto tempo" </p>
<p> Il Mifuneyama Rakuen Park di 500.000 metri quadrati è stato creato nel 1845, alla fine del periodo Edo. Al confine del parco si trova il famoso albero sacro Okusu di Takeo Shrine, che ha 3.000 anni. Sempre nel cuore del giardino si trova un altro albero sacro di 300 anni. Conoscendo il significato di tutto questo, i nostri antenati hanno trasformato una parte di questa foresta in un giardino, utilizzando gli alberi della foresta naturale. Il confine tra il giardino e la foresta selvaggia è ambiguo, e quando si vaga per il giardino, prima che ce se ne accorga, la gente si trova ad entrare nei boschi e nei sentieri degli animali. </p>
<p> Nella foresta è custodita la divinità Inari Daimyojin circondata da una collezione di massi quasi soprannaturali nella loro formazione. E 1.300 anni fa il famoso sacerdote Gyoki venne a Mifuneyama e scolpì 500 Arhats. All'interno delle grotte della foresta ci sono le Figure del Buddha che Gyoki ha direttamente scolpito nella parete rocciosa—che rimangono ancora oggi. </p>
<p> Persi nella natura, dove i confini tra giardino artificiale e bosco non sono chiari, possiamo sentire di esistere in un rapporto continuo e senza confini tra natura e uomo. È per questo motivo che teamLab ha deciso di creare una mostra in questo vasto spazio labirintico, in modo che le persone si perdano e si immergano nella mostra e nella natura. </p>
<p> Noi esistiamo come parte di un'eterna continuità di vita e morte, un processo che continua da molto tempo. Per noi è difficile, tuttavia, percepirlo nella nostra vita quotidiana, forse perché l'uomo non può facilmente concettualizzare il tempo per periodi più lunghi della propria vita. C'è un limite nella nostra comprensione della continuità del tempo. </p>
<p> Quando si esplora la foresta, le forme delle rocce giganti, delle grotte e della foresta ci permettono di percepire e comprendere meglio quel tempo travolgente e lungo su cui tutto si è formato. Queste forme possono trascendere i confini della nostra comprensione della continuità del tempo. </p>
<p> Nelle vostre opere presso Mifuneyama Rakuen, un santuario abbandonato si trasforma in un'opera d'arte e questo ricorda un po’ l’analogia del libro Arts of Living on a Damaged Planet: Fantasmi e mostri dell'antropocene in cui i fantasmi dei luoghi del passato continuano a perseguitare il presente e i mostri suggeriscono nuove possibilità di evoluzione per le nostre società. Pensate che le tecnologie digitali possano evidenziare significati nascosti in quei luoghi lasciati vuoti dagli esseri umani? Non sono le tecnologie digitali a sottolineare i significati di questi luoghi, ma l'arte. Per noi, la tecnologia digitale è solo uno strumento che usiamo per creare arte, ed è attraverso quest'arte che possiamo esplorare il significato in questi luoghi. </p>
<p> Piuttosto che vedere le rovine di Mifuneyama Rakuen come "infestate" dal passato, le vediamo come reliquie della storia, contenenti i loro spaziotempi che possiamo vedere e utilizzare per superare il confine nella nostra comprensione della continuità del tempo. Non tutti i siti di Mifuneyama Rakuen sono "rovine" o "abbandonati," alcuni di essi rimangono frequentati dai visitatori e sono ben tenuti. </p>
<p> Le rovine di Mifuneyama Rakuen ospitano diversi spaziotempi. All'interno della foresta c'è un enorme megalitico, quasi soprannaturale nella sua formazione, noto come Iwakura (dimora di un dio nel culto dell'antica natura giapponese, o "animismo") che è stato conservato come un piccolo santuario. Intorno al VII secolo, uno stregone di nome En-no-gyouza-ozunu scolpì una figura alta 23 metri su tutta la superficie di una rupe a strapiombo sul monte Mifuneyama. E 1.300 anni fa, il sacerdote Gyoki, che creò il Grande Buddha a Nara, venne a Mifuneyama, scolpì 500 figure di Arhat e Buddha direttamente sulla parete rocciosa delle grotte all'interno della foresta, che rimangono ancora oggi. Ai margini della foresta, il cancello di pietra del castello di Tsuzaki e altre rovine rimangono all'interno e lungo il confine della foresta. </p>
<p> Il bagno nel giardino è stato costruito in tempi moderni, ma dopo solo un breve periodo, è stato abbandonato, diventando uno spazio in cui il tempo si era completamente fermato. </p>
<p> All'interno delle rovine di Mifuneyama Rakuen realizziamo opere d'arte con i loro propri spaziotempi separati, creando così un luogo dove questi spaziotempi variabili si intersecano e si sovrappongono, permettendoci di trascendere il confine nella nostra comprensione della continuità del tempo. </p>
<p> Quale pensate che sia il ruolo dell'arte nell'Antropocene e nei prossimi anni? Vogliamo che le persone siano coinvolte nel mondo. Vogliamo ripensare il più possibile il confine tra il mondo e noi stessi. Vivendo in città, ti senti come se ci fosse un confine tra te e il mondo, ma il mondo è davvero destinato a coinvolgerci. Potrebbe anche trattarsi solamente di una piccola modifica, ma il mondo è qualcosa che cambia a causa della tua esistenza. Crediamo che ci sia un rapporto continuo e senza confini tra noi e il mondo. </p>
<p> Vogliamo creare un'esperienza che trasformi l'esistenza di altri estranei in qualcosa di positivo, in cui il rapporto tra il mondo e il sé è senza confini e continuo. Non c'è un confine perfetto tra le persone, ma piuttosto, è più ambiguo e relazionale, anche se l’altro è un estraneo. </p>
<p> In altre parole, vogliamo creare un'esperienza che trasformi l'esistenza di persone che non hanno alcun rapporto tra di loro in qualcosa di positivo. </p>
<p> La nostra intenzione è di cambiare lo standard di bellezza delle persone, anche se richiede molto tempo. Ad un certo punto della storia, gli esseri umani hanno visto fiori e pensato "bello." Ma in realtà non comprendiamo questo fenomeno di "bellezza." </p>
<p> L'evoluzione spiega alcuni esempi: è naturale che percepiamo gli altri esseri umani come "belli" dal punto di vista riproduttivo. Ma questo non spiega perché gli esseri umani hanno trovato i fiori "belli." </p>
<p> Nel periodo che precede la nascita delle civiltà, la gente non vedeva la bellezza in qualcosa di insignificante come i fiori. In altre parole, noi umani abbiamo attribuito la stessa idea di "bello" sia a ciò che desideravamo produrre che a cose totalmente altre come i fiori. In teoria, avremmo dovuto usare parole diverse per questi due concetti completamente estranei, quindi il fatto che li concepiamo allo stesso modo è abbastanza miracoloso. </p>
<p> Crediamo che l'arte sia un atto della civiltà moderna che crea i propri fiori e amplia la nozione di "bello" con quei fiori, proprio nel modo in cui gli antichi esseri umani vedevano i fiori come "belli" e ampliavano l'idea di bellezza. Non capiamo immediatamente le ragioni o il significato di questa espansione. Tuttavia, attraverso queste espansioni positive di bellezza, tra 30 o 50 anni, le persone potranno comportarsi in un modo che non possiamo capire con le conoscenze limitate di oggi, permettendo all'umanità di continuare a crescere e prosperare. </p>
</doc>
<doc url="https://www.vice.com/it/article/evv3xp/i-video-che-metti-online-vengono-spiati-dalla-polizia-italiana" parent_folder="Vice 18-20" id="file17861889" filename="i-video-che-metti-online-vengono-spiati-dalla-polizia-italiana">
<p> Ora la polizia può analizzare le voci nei video sui social </p>
<p> Un software utilizzato dalla Polizia di Stato ascolta e trascrive l'audio dei contenuti che postiamo online. Già. </p>
<p> Da tempo, le forze dell'ordine e le agenzie di intelligence raccolgono informazioni di pubblico dominio, anche quelle accessibili online, si tratta dell'attività nota come OSINT — ovvero, la open source intelligence. Con l'affermarsi delle piattaforme online come i social network, la possibilità di raccogliere dati ed informazioni personali rivelate volontariamente dagli utenti è aumentata a tal punto da prevedere un nome preciso per questo tipo specifico di intelligence: la SOCMINT, o social media intelligence. </p>
<p> Da un bando di gara diffuso a maggio del 2016 dal Ministero dell'Interno è emerso che anche l'Italia ha deciso di dotarsi di un sistema di SOCMINT che prevede "software, hardware e relativi servizi per la costituzione di una soluzione tecnologica per l'acquisizione, la trascrizione, l'indicizzazione e la ricerca delle fonti audio e video da più sorgenti." </p>
<p> L'azienda che si è aggiudicata l'appalto è Almawave, società che fa parte del gruppo Almaviva, e che si occupa principalmente di analisi del linguaggio naturale per migliorare l'esperienza dei clienti — fra le varie aziende per cui lavora vi è anche Sky Italia, che l'ha scelta per l'analisi vocale presso il suo Contact Center del sito di Cagliari. </p>
<p> Suite di programmi offerti da Almawave con la sua piattaforma Iride </p>
<p> Decreto di aggiudicazione del bando a favore di Almawave. </p>
<p> Questo sistema, si legge dai documenti di gara, ha l'obiettivo di supportare le esigenze del Centro di Ricerca per l'Analisi delle Informazioni Multimediali (CRAIM). Da alcune informazioni rintracciate sul sito della Polizia di Stato, si scopre che il CRAIM è il "primo centro di ricerca in Italia in cui i ricercatori del CNR e gli esperti del Dipartimento della PS lavorano insieme per supportare gli Uffici investigativi della Polizia di Stato nell'analisi delle informazioni provenienti da fonti aperte sul web e sui canali televisivi, o Open Source INTelligence - OSINT (analisi di video, audio e testi) attraverso soluzioni tecnologiche innovative e specificamente progettate per le esigenze delle indagini, con particolare attenzione alla prevenzione dei fenomeni terroristici." </p>
<p> Caccia alle nostre voci </p>
<p> Nel capitolato tecnico del bando di gara sono definiti i diversi componenti del sistema, fra i quali spiccano il Media Monitoring, il Knowledge Management Semantico-ontologico, e il database delle impronte vocali. </p>
<p> La componente di Media Monitoring deve garantire "la trascrizione automatica di fonti audio/video presenti su web, mediante l'ausilio di strumenti di speech-to-text multilingua in grado di effettuare crawling e speaker identification (identificazione automatica e ricerca di determinate impronte vocali)," si legge nel capitolato, e "dovrà essere tale da supportare almeno 300 ore di registrazioni giornaliere e almeno 20 utenze contemporanee." </p>
<p> La ricerca di fonti audio/video riguarda sia indirizzi di pagine web che social network, come "Google Plus, Facebook (post su entità quali pagine, gruppi, profili pubblici), Twitter, YouTube," ma anche Google, Yahoo, Yahoo News. </p>
<p> La funzione di speaker identification, inoltre, "deve essere in grado di generare un'impronta vocale e di confrontarla con quella all'interno del database di voci (che memorizza tutte le impronte vocali acquisite), al fine di consentirne l'identificazione." </p>
<p> La ricerca di fonti audio/video riguarda "Google Plus, Facebook, Twitter, YouTube," ma anche Google, Yahoo, Yahoo News. </p>
<p> Questo sistema permette anche il raggruppamento di impronte vocali sulla base di specifiche indicate dagli agenti, come ad esempio "tutti i sospettati di attività terroristiche" o "tutti coloro che rispondono a determinate caratteristiche, ad esempio aventi un'età compresa fra 25 e 30 anni," entrambe riportate nel capitolato. </p>
<p> Una volta che sono stati trascritti tutti gli audio, la componente di Knowledge Management effettua l'indicizzazione dei contenuti e la ricerca dei temi di interesse. Il database, invece, raccoglie le impronte vocali e le archivia associando i dati biometrici a quelli anagrafici di chi sta parlando o, in alternativa, lascia la possibilità di aggiungere in seguito l'identità del parlante nei casi in cui non sia ancora stato identificato. </p>
<p> Quali rischi per la privacy? </p>
<p> Questo tipo di raccolta di informazioni da parte delle forze dell'ordine presenta una serie di problematicità per le aspettative di privacy degli utenti, come sottolinea Eva Blum-Dumontet, ricercatrice presso Privacy International, contattata via mail: "le persone postano contenuti sui social pensando, in generale, che siano innocui ma nel momento in cui la polizia raccoglie ed archivia questo tipo di informazioni, che sono dati personali, dati biometrici che identificano in maniera univoca la tua persona, questo presenta chiaramente dei pericoli." </p>
<p> Questi dati vengono utilizzati per stabilire se un sospettato sia un criminale, prosegue Blum-Dumontet, ed è necessario ideare regolamentazioni più specifiche su come questi dati possono essere raccolti: al momento la SOCMINT rimane un'area grigia in cui sembra che la polizia possa metter mano impunemente a tutti i dati pubblicamente disponibili. </p>
<p> "Quando si parla di terrorismo e contrasto al crimine, molte norme sospendono la loro efficacia, anche le norme sulla privacy," ricorda l'avvocato Francesco Paolo Micozzi, esperto di diritto dell'informatica e delle nuove tecnologie, contattato telefonicamente. Queste eccezioni, infatti, sono previste nel codice della privacy per finalità di difesa o di sicurezza dello Stato o di prevenzione, accertamento o repressione di reati. </p>
<p> Tuttavia, aggiunge Micozzi, "bisogna tenere nettamente distinte le attività di OSINT dalle acquisizioni, ad esempio, a mezzo di captatore informatico. Le prime, infatti, hanno ad oggetto informazioni che sono già state pubblicate online: la loro elaborazione rappresenta un'attività che non può, in alcun modo, essere equiparata alle acquisizioni ottenute a mezzo di intercettazioni e, pertanto, non possono avere a riferimento le medesime questioni giuridiche circa la riservatezza o le garanzie processuali stabilite in tema di intercettazioni." </p>
<p> Il punto cruciale su cui bisogna tenere alta l'attenzione quando si parla di questo tipo di tecnologie utilizzate dalle forze dell'ordine, aggiunge l'avvocato Stefano Aterno, che si occupa di diritto penale delle nuove tecnologie, è "monitorare l'utilizzo di questi strumenti per garantire che siano impiegati solamente per scopi relativi all'antiterrorismo." Per riuscire a fare questo, però, è necessario prevedere un tracciamento che consenta di "verificarne ex-post l'eventuale utilizzo legittimo o abusivo." </p>
<p> "Se non hai commesso un crimine non c'è alcun motivo per cui la polizia debba avere questo tipo di dati personali che ti riguardano." </p>
<p> Purtroppo, una potenziale applicazione di questo sistema potrebbe prevedere la raccolta e catalogazione delle voci dei partecipanti ad una manifestazione di protesta a partire dai video caricati su Youtube, con il rischio di criminalizzare quello che in un paese democratico deve essere considerato un esercizio dei propri diritti. "Se non hai commesso un crimine non c'è alcun motivo per cui la polizia debba avere questo tipo di dati personali che ti riguardano," sottolinea Eva Blum-Dumontet. </p>
<p> Per quanto riguarda la legalità dell'impiego di strumenti di SOCMINT, ed in particolare la creazione di un database di impronte vocali, "se, a monte, non vi è la predisposizione di un appropriato ombrello normativo — che dovrebbe comprendere anche le circolari attuative del Ministero dell'interno — ci troveremmo in violazione dell'art. 15 della Costituzione, e di conseguenza nel campo dell'invasione totale del diritto alla riservatezza," ribadisce Tommaso Scannicchio, avvocato e dottore di ricerca in diritto privato comparato, che si occupa di privacy ormai da 5 anni e fellow del programma "Libertà civili nell'era digitale" di CILD. </p>
<p> Abbiamo contattato le diverse direzioni centrali della Polizia di Stato per ottenere maggiori informazioni riguardo il CRAIM ma purtroppo non abbiamo ricevuto risposte e l'ufficio stampa ha ribadito in una comunicazione via mail che, allo stato attuale, le informazioni divulgabili alla stampa sono quelle consultabili al link della gara d'appalto. </p>
<p> Una potenziale applicazione di questo sistema potrebbe prevedere la raccolta e catalogazione delle voci dei partecipanti ad una manifestazione di protesta a partire dai video caricati su Youtube. </p>
<p> Abbiamo chiesto chiarimenti anche al Garante per la protezione dei dati personali che ci ha informato che farà richiesta al Ministero dell'Interno per ottenere informazioni ed elementi utili per valutare il progetto CRAIM. </p>
<p> Rimangono quindi ancora enormi zone d'ombra sull'attività del CRAIM: è necessario chiarire se queste tecnologie sono utilizzate esclusivamente per finalità di antiterrorismo e contrasto alla mafia e capire le modalità di gestione del database di impronte vocali. </p>
<p> Le impronte vocali sono dei dati personali impossibili da modificare e pertanto il progetto CRAIM, qualora non prevedesse le dovute garanzie di salvaguardia dei dati personali e di trasparenza nell'operato degli agenti, sarebbe sicuramente una minaccia per i cittadini. </p>
</doc>
<doc url="https://www.vice.com/it/article/wjpve4/la-guida-di-motherboard-alla-propaganda-computazionale" parent_folder="Vice 18-20" id="file17861888" filename="la-guida-di-motherboard-alla-propaganda-computazionale">
<p> La guida di Motherboard alla propaganda computazionale </p>
<p> La tecnologia e la scienza stanno semplificando qualunque aspetto della nostra vita, ma se c'è una cosa che rimane ancora difficilissima quella cosa è stare sul pezzo. Il 2018 sarà un anno cruciale per tantissimi ambiti che non hanno, il più delle volte, direttamente a che fare con la nostra vita, ma che la influenzeranno radicalmente nel futuro prossimo. </p>
<p> Per questo motivo abbiamo deciso di creare La Guida di Motherboard al 2018, una serie di articoli introduttivi su quelli che, per noi, saranno i temi più importanti dell'anno. Così al prossimo pranzo di famiglia non fate brutta figura, non ringraziateci. </p>
<p> Le elezioni americane del 2016 hanno scoperchiato il vaso di Pandora, segnando definitivamente uno spartiacque per le democrazie di tutto il mondo. Le informazioni e le analisi svolte durante tutto il 2017 hanno aggiunto tasselli che definiscono un quadro sempre più drammatico: il processo delle elezioni democratiche è stato oggetto di un attacco da parte della Russia. </p>
<p> Tutto questo è avvenuto sfruttando strategie di disinformazione online e approfittando delle piattaforme social che fino ad ora erano rimaste a guardare, interessate solamente ai propri profitti ed abbagliate dai loro ideali tecnocratici di risollevare le sorti del mondo. </p>
<p> Il pericolo di interferenze da parte della propaganda russa è stato citato anche nei casi delle elezioni tedesche e francesi, e nel referendum britannico. </p>
<p> Immagine: Numero1Studio </p>
<p> Attualmente, quindi, il mondo intero è in stato di allerta poiché gli spazi online dei social network sono stati militarizzati e trasformati in armi in modo inaspettato, subendo lo stesso trattamento riservato alla rete internet che ora è diventata un campo di battaglia per una guerra cibernetica costante. </p>
<p> Il dibattito riguardo le fake news ha già segnato profondamente la fiducia nei media da parte del pubblico, e grazie al lavoro costante di giornalisti e ricercatori che hanno sottolineato i pericoli dell’utilizzo di un termine così vago — si dovrebbe infatti differenziare fra informazioni deliberatamente false (disinformazione) e informazioni involontariamente errate (misinformazione) — stiamo riuscendo solamente ora a districarci un po’ meglio all’interno dell’inquinamento informativo che ci investe quotidianamente. </p>
<p> Allo stesso tempo, però, gli strumenti tecnologici utilizzati per disseminare questi contenuti hanno acquisito un ruolo sempre più centrale per capire le strategie e le azioni politiche, al punto da meritarsi un nome specifico: propaganda computazionale. </p>
<p> La propaganda computazionale prevede l’impiego di algoritmi e automazione per apprendere e simulare il reale comportamento umano in modo da manipolare l’opinione pubblica attraverso un ampio ventaglio di canali, piattaforme, e network di dispositivi. </p>
<p> Secondo la definizione riportata dal Computational Propaganda Project dell’Oxford Internet Institute, la propaganda computazionale prevede l’impiego di algoritmi e automazione per apprendere e simulare il reale comportamento umano in modo da manipolare l’opinione pubblica attraverso un ampio ventaglio di canali, piattaforme, e network di dispositivi. </p>
<p> L’automazione introdotta dagli algoritmi di intelligenza artificiale — la stessa che genera la paura per la perdita di posti di lavoro di milioni di lavoratori — permette ora di creare dei bot in grado di interagire e compiere semplici attività sui social network passando spesso inosservati sia agli occhi degli utenti reali che, a volte, di quelli dei gestori delle piattaforme. </p>
<p> I bot sono quindi parte integrante della propaganda computazionale, necessari per la diffusione rapida e capillare di disinformazione e, come sottolineato nel manifesto dei bot ideato da alcuni ricercatori dell’istituto Data & Society, è pericoloso lasciare che interferiscano nelle decisioni delle persone: “non vogliamo che soggetti automatizzati influenzino indebitamente le scelte di voto.” </p>
<p> LA PROPAGANDA NON È SOLO BOT </p>
<p> Il 9 agosto 1918, Gabriele D’Annunzio sorvolò con 11 aerei la città di Vienna, lanciando 400.000 copie di un manifesto di propaganda che esortava gli austriaci alla resa. La prima guerra mondiale ha infatti visto un ampio uso degli aeroplani per diffondere documenti e volantini per plasmare l’opinione pubblica; questa pratica risale sicuramente almeno al IXX secolo, quando durante la guerra franco-prussiana vennero lanciati dei volantini su Parigi sfruttando dei palloni aerostatici. </p>
<p> La consacrazione definitiva della propaganda aerea, però, è avvenuta nella seconda guerra mondiale da parte di entrambi gli schieramenti: durante la guerra del Pacifico, ad esempio, gli americani lanciarono volantini sul Giappone invitando i cittadini a lasciare le proprie abitazioni e i tedeschi lanciarono volantini sul continente europeo per scoraggiare le truppe nemiche. </p>
<p> La propaganda, però, non è solamente rivolta ai nemici e molto spesso infatti i governi la utilizzano sui i propri cittadini. Il Ministero del Reich per l'istruzione pubblica e la propaganda, guidato da Joseph Goebbels, aveva il compito di monitorare il giornalismo, la letteratura, le arti, la cinematografia e la radio. L’intento era quello di rafforzare il culto della personalità di Adolf Hitler, diffondere l’anti-semitismo e l’ideologia nazista. Parallelamente, anche l’Italia fascista introduce il Ministero della Cultura Popolare, con il compito di legittimare l'ideologia e il regime fascista. </p>
<p> Se con il lancio dei volantini dal cielo la possibilità di raggiungere tutti i cittadini risultava più complicata, con il controllo completo della stampa, della radio e del cinema, la diffusione della propaganda diventava capillare. La comunicazione di massa si trasforma così in mezzo di propaganda nelle mani dello Stato. </p>
<p> Le forme di propaganda vengono riconosciute anche come vere e proprie strategie militari, sfruttate per ottenere scopi peculiari: un esempio eclatante è la cosiddetta dezinformatsiya utilizzata dall’Unione Sovietica. </p>
<p> I social network sono diventati ufficialmente un campo di battaglia e i bot sono gli eserciti che si scontrano. </p>
<p> Si tratta di un’azione coordinata dallo Stato per disseminare informazioni false o ingannevoli alla stampa di determinati stati e regioni. Come ricorda un’analisi dell’istituto Data & Society, questa pratica rientra nel concetto di misure attive, un termine che include “una varietà di tecniche usate per minare e disgregare, in maniera strategica, le politiche e le relazioni dei governi che si oppongono all’Unione e allo stesso tempo rafforzare quelle degli alleati.” </p>
<p> E proprio il termine militare information operations — l’uso strategico di tecnologie, operazioni, e risorse psicologiche per distruggere le capacità informative degli avversari — è stato utilizzato da Facebook per descrivere degli atti deliberati, compiuti da soggetti più o meno identificabili, che hanno l’obiettivo di manovrare l’opinione pubblica utilizzando account fasulli e informazioni inaccurate. </p>
<p> I social network sono diventati ufficialmente un campo di battaglia e i bot sono gli eserciti che si scontrano. </p>
<p> Questa ampia diffusione di account automatizzati ci conduce alla definizione di bot sociali, ovvero tutti quei bot in grado di interagire in modo più o meno automatizzato sui social network. Se in alcuni casi questi bot sfruttano le possibilità offerte dagli algoritmi di intelligenza artificiale per produrre conversazioni realistiche, molto più spesso ci troviamo di fronte ad account automatizzati in grado di compiere semplici attività, come @everycolorbot che twitta colori, oppure @congressedits e il suo corrispettivo italiano @ItaGovEdits, i quali monitorano le modifiche anonime alle pagine di Wikipedia effettuate da account riconducibili a indirizzi IP delle sedi del Congresso americano e della Camera, Senato, Presidenza del Consiglio e della Repubblica italiani. </p>
<p> I bot possono essere utilizzati anche per condividere informazioni riguardo disastri naturali, come avviene con l’account @INGVterremoti che twitta dati raccolti dall’Istituto Nazionale di Geofisica e Vulcanologia sui fenomeni sismici — ricordando però che possono esserci dei bug nel software, come il 21 giugno del 2017 quando Quakebot ha notificato un terremoto di magnitudo 8.6 in California: si trattava di un errore dovuto semplicemente alla modifica in un database dei dati di un terremoto simile avvenuto nel 1925. </p>
<p> Allo stesso tempo, però, proprio per la struttura stessa dei social network ed in particolare se pensiamo alle sezioni degli argomenti di tendenza, ci rendiamo conto che queste piattaforme sono dei sistemi computazionali che influiscono sulla circolazione dei contenuti. La propaganda computazionale può sfruttare questa infrastruttura per gonfiare l’attenzione su determinati argomenti, modificare la percezione dell’importanza stessa di alcuni temi, e generalmente manovrare la discussione pubblica. </p>
<p> Secondo il Computational Propaganda Project, la propaganda computazionale non è utilizzata solamente dai regimi ma anche nelle democrazie troviamo esempi di candidati politici, campagne e lobbisti che affittano reti di account fasulli con il solo scopo di produrre contenuti propagandistici. Nel loro studio sottolineano anche che “la forma più potente di propaganda computazionale prevede sia una distribuzione algoritmica che l’intervento editoriale umano — bot e troll che lavorano insieme.” </p>
<p> In questo modo basta un piccolo gruppo di persone per sfruttare la potenza di un’armata di bot e dare l’impressione di un ampio consenso su un tema specifico. </p>
<p> Secondo uno studio pubblicato dall’Oxford Institute a dicembre scorso, attualmente, un sistema ibrido che prevede l’uso di bot automatici per la disseminazione dei contenuti prodotti da editori umani è il sistema più efficace da un punto di vista dei costi ed è anche in grado di superare i meccanismi di controllo delle piattaforme social: lo studio, sfruttando sistemi di riconoscimento dei bot come BotOrNot, dimostra che è difficile distinguere fra forme ibride e utenti reali. </p>
<p> Questi sistemi sono quindi utilizzati in ogni parte del mondo, sfruttando spesso metodologie peculiari, come ad esempio nel caso dell’Arabia Saudita, in cui le truppe di bot vengono utilizzate per “avvelenare gli hashtag” in modo da inondare con contenuti completamente scorrelati i temi di tendenza, soffocando così le critiche e le conversazioni indesiderate. Una pratica simile è attuata in Cina e prende il nome di xuanchuan e sfrutta, a volte, la cosiddetta 50 Cent Army: centinaia di migliaia di persone che, secondo quanto riportato, verrebbero pagate per ogni post che producono con lo scopo di sviare le conversazioni online. </p>
<p> A questa lista, come rivelato dal gruppo BigData42 alla conferenza e-privacy XXI dello scorso giugno, dobbiamo aggiungere l’Italia. </p>
<p> BOTNET ITALIANE </p>
<p> A novembre 2015 il ricercatore Renato Gabriele rivela l’esistenza di una “botnet volontaria” utilizzata per gonfiare il numero di tweet in supporto agli hashtag lanciati da Matteo Salvini — in quell’occasione si trattava di #alfanodimettiti. Secondo i dati raccolti da Renato Gabriele, i primi 10 account producevano il 40% dei tweet complessivi. </p>
<p> Successivamente, Matteo Flora, esperto di sicurezza informatica, ha pubblicato un’analisi degli account utilizzati da questa botnet: 216 bot hanno prodotto circa 100.000 tweet. </p>
<p> L’11 gennaio, però, questa stessa rete è stata attaccata da un gruppo di hacker che ne ha preso il controllo, iniziando a farle condividere tweet in cui Isaydata veniva smascherata definitivamente — gli hacker sarebbero riusciti ad introdursi in un server dell’azienda. </p>
<p> Al momento attuale, però, le strategie per combattere la propaganda computazionale sembrano ancora incerte. Prima di tutto, come sottolineano Samuel Woolley e Tim Hwang di Data & Society, sarà necessario decidere se sia la natura stessa dei bot ad essere problematica oppure solo le intenzioni e gli strumenti che i bot usano per raggiungere i loro obiettivi. </p>
<p> Sarà necessario decidere se sia la natura stessa dei bot ad essere problematica oppure solo le intenzioni e gli strumenti che i bot usano per raggiungere i loro obiettivi. </p>
<p> Nel frattempo, però, dovremmo stare attenti a tutti quei tentativi politici di contrastare le fake news e la propaganda con manovre che mettono a rischio la libertà di espressione. </p>
<p> Il Presidente francese Emmanuel Macron ha recentemente proposto una legge contro la disinformazione online che mette gravemente in pericolo la democrazia, concedendo la possibilità di bloccare i siti internet durante le elezioni; la Germania ha introdotto una legge per contrastare l’odio online che si è subito rivelata controproducente, costringendo Twitter a bloccare erroneamente un account satirico; il Brasile ha recentemente annunciato delle misure straordinarie per il contrasto alle fake news, misure che non sono supportate da alcuna legge e che rischiano di minacciare gravemente la libertà di espressione nel paese — persino in Italia si era vociferato di una legge contro le fake news poi mai apparsa. </p>
<p> Tutte queste misure, oltre ad essere nocive, sono completamente fuori fuoco rispetto al problema della propaganda computazionale. Il 4 marzo voteremo alle elezioni politiche e dovremo tenere a mente che l’opinione pubblica, i temi di discussione e le conversazioni online potrebbero essere inquinate da account automatici in grado di disseminare disinformazione con pochi click. Parafrasando una famosa vignetta del New Yorker, su internet nessuno può sapere che tu sei un bot. </p>
</doc>
<doc url="https://www.vice.com/it/article/pg355n/meitu-privacy-dati-imei-android-ios" parent_folder="Vice 18-20" id="file17861876" filename="meitu-privacy-dati-imei-android-ios">
<p> Questa app per trasformare i selfie in anime raccoglie i tuoi dati sensibili </p>
<p> Meitu afferma di usare i dati per migliore le performance della app, ma gli esperti di sicurezza hanno diversi dubbi. </p>
<p> Nel corso degli ultimi giorno, un botto di persone hanno scoperto e cominciato a usare una app piuttosto carina chiamata Meitu, che trasforma i tuoi selfie in foto che sembrano usciti da un anime. </p>
<p> Ma Meitu ha anche un'altra faccia, più oscura e preoccupante: infatti, colleziona una quantità eccessiva di informazioni su chi la usa e il suo telefono, e la manda a una serie di server in Cina. Come evidenziato in un messaggio a Motherboard dal noto ricercatore in ambito security Jonathan Zdziarski, Meitu è un "pezzo di crapware imbottito di funzioni di ad tracking e analytics." </p>
<p> Su Android, l'applicazione legge e immagazina l'identificatore unico del tuo telefono, o IMEI (International Mobile Equipment Identity) e lo invia a diversi server di Meitu, come alcuni ricercatori hanno mostrato su Twitter. (Su iOS, l'app legge molte informazioni in meno, come notato dal ricercatore Will Strafach in un post sul suo blog.) </p>
<p> "Come molte altre terribili app per mobile, [Meitu] raccoglie alcune informazioni sensibili come l'IMEI del tuo dispositivo, l'ICCID [il seriale unico della carta SIM], la location del dispositivo, e riesce anche a capire se il tuo dispositivo è provvisto di jailbreak o meno, ha detto a Motherboard Greg Linares, un altro ricercatore in ambito sicurezza, via messaggio diretto su Twitter. </p>
<p> Che una app di questo tipo legga il tuo IMEI non è cosa particolarmente comune, secondo Linares. Su Android, inoltre, la app richiede anche tutta una serie di autorizzazione che hanno ben poco senso, come quella a conoscere la tua posizione, a effettuare telefonate, accesso completo alla rete a cui è connesso il dispositivo, controllare la vibrazione e poter vedere le connessioni Wi-Fi, tra le varie. </p>
<p> Let me get this straight… </p>
<p> All of you just installed a photo app from China that requires these permissions? Let me know how it works out. Greg LinaresJanuary 19, 2017 </p>
<p> Meitu ha smorzato le critiche pubblicando un lungo comunicato stampa ai giornalisti. "È un bel problema da avere mentre la nostra app sta venendo notata dai media, dalle celebrità e dai consumatori," ha spiegato Frank Fu, managing director per i mercato globali di Meitu, a Motherboard per email. Fu ha aggiunto che la sua azienda lavora a "stretto contatto" con Google e Apple per seguire le policy di privacy "rigorosamente," e mi ha anche invitato al lancio del loro nuovo prodotto in Cina. </p>
<p> Nella dichiarazione, l'axienda afferma che l'"unico scopo" della raccolta dati è di "ottimizzare le performance della app," e che Meitu "NON vende i dati degli utenti in nessun modo." </p>
<p> Inoltre, l'azienda afferma che le autorizzazioni richieste su Android "sono simili a quelle richieste da qualunque altra app di photo-editing." L'azienda ha giustificato la raccolta di dati come l'indirizzo MAC e l'IMEI come metodo per tracciare meglio gli utenti, visto che "Meitu ha i suoi quartieri generali in Cina, molti dei servizi di tracking offerti dagli app store sono bloccati." </p>
<p> È possibile che gli sviluppatori di Meitu non raccolgano tutti questi dati con intenzioni malevole, ma se non ti sta bene condividere così tante informazioni, forse faresti meglio a non usarla. </p>
</doc>
<doc url="https://www.vice.com/it/article/evwj9p/mit-intelligenza-artificiale-fisica-leggi-universi-simulati" parent_folder="Vice 18-20" id="file17861883" filename="mit-intelligenza-artificiale-fisica-leggi-universi-simulati">
<p> Questa intelligenza artificiale sa ragionare come un fisico in carne e ossa </p>
<p> Il MIT ha sviluppato un'intelligenza artificiale capace di determinare le leggi fisiche che governano universi simulati. Forse, i prossimi Newton o Einstein saranno solo delle righe di codice? </p>
<p> Due ricercatori del MIT hanno creato una ”Intelligenza Artificiale-Fisico” capace di generare teorie sulle leggi fisiche che regolano una serie di universi simulati. La loro ricerca è un importante passo avanti verso la creazione di algoritmi di apprendimento automatico che oltre a trovare modelli, sono anche in grado di estrapolare delle informazioni da questi modelli per produrre delle previsioni sul futuro. Il tutto porrebbe le basi per arrivare un giorno a scoperte scientifiche attribuibili solamente a intelligenze artificiali. </p>
<p> Quando un'IA riceve un set di dati, li analizza per creare un modello specifico in base al compito in questione. Per esempio, se volessi addestrare un'intelligenza artificiale a riconoscere un gatto, potrei dargli in pasto migliaia di immagini di gatti in modo che l'algoritmo possa operare una generalizzazione estraendo delle caratteristiche simili trovate in ogni foto per crearsi un modello di gatto. </p>
<p> Il modo in cui le intelligenze artificiali creano modelli è simile al modo in cui gli scienziati usano le teorie per creare delle generalizzazioni a partire da una particolare istanza di un fenomeno applicabili a tutte le istanze di quel fenomeno in contesti simili. C'è però una differenza fondamentale. </p>
<p> Nell'esempio precedente, all'IA in questione sono state date in pasti immagini che si concentravano sui gatti. Un compito molto più difficile — assimilabile al processo dello sviluppo della ricerca scientifica — sarebbe quello di fornire alle IA le immagini di gatti in ambienti simili come, ad esempio, una foresta. Con questo set di dati, un'IA incaricata di creare un modello di un gatto dovrebbe riuscire a ignorare i dettagli irrilevanti (come le piante che circondano l'animale) e a concentrarsi solo sul gatto. In alternativa, potrebbe arrivare a produrre un modello che raffigura tutti i gatti come se questi vivessero nelle foreste. Tuttavia, fornendo all'IA l'immagine di un gatto che dorme sul vostro letto, questa non riuscirebbe a riconoscerlo perché il suo modello sarebbe difettoso. </p>
<p> Anche se l'IA non sarebbe del tutto in torto — esistono diverse specie di gatti che vivono esclusivamente nelle foreste — avrebbe commesso l'errore di creare un unico grande modello per cercare di adattarlo a tutti i dati. Un approccio più fruttuoso impiegato dagli scienziati è quello di creare dei piccoli modelli o teorie che si applicano a sottoinsiemi di dati osservati e poi di combinare queste teorie più piccole fino ad arrivare, possibilmente, ad una ”teoria del tutto.” </p>
<p> Insegnare alle intelligenze artificiali a suddividere i dati per creare dei modelli più limitati che possono essere combinati insieme per creare dei modelli più grandi si sta rivelando una sfida notevole per i ricercatori che si occupano di machine learning. Tuttavia, come spiegato in un paper pubblicato su arXiv la scorsa settimana, Tailin Wu e Max Tegmark, due fisici del MIT, hanno fatto un passo importante in questa direzione con la loro ”Intelligenza Artificiale-Fisico.” </p>
<p> I ricercatori hanno dotato il loro algoritmo di machine learning di quattro strategie utilizzate anche dagli scienziati umani per produrre osservazioni complesse: divide et impera (generare più teorie specifiche solo per una piccola parte dei dati), il rasoio di Occam (usare la teoria più semplice possibile), l'unificazione (combinare le teorie) e ”l'apprendimento permanente” (provare ad applicare le teorie ai problemi futuri). </p>
<p> Dopo che queste strategie sono state codificate nell'algoritmo di machine learning, Tegmark e Wu hanno sottoposto all'algoritmo una serie di ambienti virtuali sempre più complessi governati da strane leggi fisiche e hanno incaricato l'IA di capirne il senso. In particolare, l'obiettivo dell'IA era prevedere il movimento di un oggetto in due dimensioni nel modo più accurato possibile. Per riuscirci, l'IA doveva generare delle teorie fisiche in modo da capire secondo quali leggi un oggetto si muoveva in un determinato ambiente. </p>
<p> Come hanno scoperto Tegmark e Wu, l'intelligenza artificiale ha avuto difficoltà crescenti a comprendere le leggi fisiche che regolavano gli ambienti man mano che questi diventano più complicati. Nel complesso, l'IA è stata esposta a 40 ambienti misteriosi diversi ed è riuscita a generare teorie corrette sulle leggi fisiche che li governavano in oltre il 90% dei casi. Inoltre, è riuscita a ridurre gli errori di previsione di un ”miliardo di volte” rispetto agli algoritmi di apprendimento automatico convenzionali. </p>
<p> Questo lavoro può avere grandi conseguenze su come gli esseri umani porteranno avanti le ricerche scientifiche in futuro. In particolare, potrebbe rivelarsi particolarmente utile per comprendere insiemi di dati estremamente complessi, come quelli utilizzati nei modelli climatici ed economici. Forse, i prossimi Newton o Einstein saranno solo delle righe di codice informatico. </p>
<p> Questo articolo è apparso originariamente su Motherboard US. </p>
</doc>
<doc url="https://www.vice.com/it/article/jgxd3d/profili-twitter-famosi-hackerati" parent_folder="Vice 18-20" id="file17861869" filename="profili-twitter-famosi-hackerati">
<p> Gli account di Elon Musk, Obama, Apple e altri sono stati hackerati con l'aiuto di un dipendente di Twitter </p>
<p> Dopo gli attacchi, sono comparsi online gli screenshot di un tool interno a Twitter, che sarebbe stato usato proprio per compromettere gli account. </p>
<p> IMMAGINE: CHRIS RATCLIFFE/BLOOMBERG VIA GETTY IMAGES </p>
<p> Un impiegato di Twitter è responsabile della compromissione di diversi account di alto profilo sulla piattaforma avvenuta mercoledì, stando a una serie di screenshot ottenuti da Motherboard e due fonti che hanno preso parte all'hack. </p>
<p> Mercoledì, i profili di persone o aziende famose come il candidato democratico Joe Biden, Elon Musk, Bill gates, Barack Obama, Uber e Apple hanno twittato uno scam di criptovalute, in quella che è sembrata inizialmente un'operazione di hacking. </p>
<p> "Abbiamo usato una persona che ha fatto letteralmente tutto il lavoro al posto nostro," ha detto una delle fonti a Motherboard. La seconda fonte ha aggiunto che hanno pagato la persona interna a Twitter. Motherboard ha concesso l'anonimato alle fonti affinché parlassero nel modo più chiaro possibile dell'incidente. Un portavoce di Twitter ha detto a Motherboard che l'azienda sta ancora indagando sull'accaduto per capire se l'impiegato abbia agito personalmente o abbia dato accesso agli strumenti necessari per farlo agli hacker. </p>
<p> Gli account sono stati compromessi usando un tool interno di Twitter, stando alle fonti oltre che agli screenshot del tool stesso ottenuti da Motherboard. Uno degli screenshot mostra il panello e l'account di Binance—tra quelli interessati dall'operazione. Stando agli screenshot, almeno alcuni degli account sembrano essere stati compromessi modificando l'indirizzo email associato usando il tool interno. </p>
<p> In totale, quattro fonti vicine o interne alla comunità di hacking underground hanno fornito a Motherboard screenshot del tool. Due fonti hanno dichiarato che il pannello di Twitter è stato usato anche per modificare la proprietà di alcuni cosiddetti account OG—ovvero profili che hanno un handle fatto solo di uno o due caratteri—oltre che per facilitare la diffusione del messaggio di scam da profili di alto livello. </p>
<p> Twitter ha cancellato alcuni degli screenshot del pannello e ha sospeso gli utenti che li hanno divulgati, sostenendo che fossero in violazione delle regole della piattaforma. </p>
<p> Gli screenshot mostrano dettagli dell'account di uno degli utenti presi di mira, come se sia stato sospeso o meno, se sia sospeso in via permanente, o se abbia uno status protetto. </p>
<p> Uno degli screenshot mostra un utente Twitter che pubblica lui stesso immagini del pannello. Al momento in cui questo articolo è stato scritto, l'account in questione è stato sospeso. </p>
<p> Uno degli screenshot del pannello. One of the screenshots of the panel. L'immagine è stata in parte redatta da Motherboard. </p>
<p> Il servizio di prevenzione e monitoraggio dei data breach Under The Breach ha ottenuto immagini simili e le ha divulgate, mentre gli hacker prendevano il controllo di diversi account. La persona che gestisce l'account di Under The Breach ha detto a Motherboard che Twitter ha rimosso il loro tweet contenente gli screenshot e che li ha sospesi per 12 ore. Un messaggio sostitutivo al tweet spiega che è stato rimosso perché violava le regole di Twitter. </p>
<p> Uno screenshot che mostra l'accesso tramite il pannello al profilo di Binance, uno degli account hackerati. Immagine: Motherboard. </p>
<p> Un portavoce di Twitter ha detto a Motherboard via email che, "Per regola, interveniamo su qualsiasi informazione privata o personale condivisa nei tweet." </p>
<p> In seguito, Twitter ha anche dichiarato in un tweet che "abbiamo individuato un presunto attacco coordinato di social engineering operato da persone che hanno preso di mira con successo alcuni dei nostri impiegati che hanno accesso a sistemi e strumenti interni." </p>
<p> Tra gli altri account compromessi ci sono anche quello del miliardario Mike Bloomberg e quelli delle piattaforme di criptovalute Coinbase e Gemini. Gli account hanno annunciato falsamente di aver lanciato una collaborazione con un'organizzazione chiamata CryptoForHealth, che sostiene di fornire alle persone bitcoin, purché ne inviino prima loro una certa somma al loro indirizzo. </p>
<p> Dopo poco il picco di attacchi, Twitter stesso ha twittato che gli utenti potrebbero avere difficoltà a reimpostare la password o a usare la piattaforma intanto che l'azienda risolve il problema. </p>
<p> In passato, due ex impiegati di Twitter avevano abusato a loro volta del livello di accesso necessario nel loro lavoro per spiare utenti per il regime saudita, stando al Dipartimento di Giustizia americano. </p>
</doc>
<doc url="https://www.vice.com/it/article/qj4qpw/proposta-commissione-europea-contro-pedopornografia-crittografia" parent_folder="Vice 18-20" id="file17861894" filename="proposta-commissione-europea-contro-pedopornografia-crittografia">
<p> La Commissione Europea vorrebbe spiare tutti i tuoi messaggi per combattere la pedopornografia </p>
<p> Ancora una volta, pensiamo che l'unica soluzione a un problema sia compromettere la privacy di tutti—ma non è così. </p>
<p> Quando utilizzi una app di messaggistica come Whatsapp, o le chat segrete di Messenger e Telegram, i messaggi sono cifrati: puoi leggerli solamente tu e la persona con cui stai parlando. In alcuni casi, però—come ad esempio quando si vuole impedire la condivisione di materiale pedopornografico e in generale agire contro gli abusi sui minori—le autorità e le piattaforme digitali vorrebbero poter leggere, filtrare, e segnalare i messaggi. Ora, la Commissione Europea ha ufficializzato una strategia che come effetto collaterale ha proprio questo: attaccare la crittografia dei messaggi per spiarne il contenuto. </p>
<p> Avere un filtro che legge i nostri messaggi sarebbe come trovarsi a parlare non solo con la persona a cui stavamo scrivendo ma letteralmente in una chat a tre, con l’occhio ad esempio di Facebook o Google che legge i nostri messaggi. </p>
<p> Il problema della pedopornografia e dell’abuso sui minori è in costante aumento. INHOPE è un network globale, co-finanziato dalla Commissione Europea e diffuso in 43 nazioni, che fornisce alle persone un modo sicuro per segnalare materiale legato alla violenza sessuale sui minori. Le segnalazioni che riceve vengono analizzate e poi inviate alle forze dell’ordine competenti, che fanno poi richiesta di rimozione alle aziende tecnologiche su cui sono caricati i contenuti. </p>
<p> Nel suo report annuale del 2019 INHOPE indica alcune statistiche sul fenomeno: il numero di immagini e video illegali individuati dal network è salito da 148.041 nel 2017 a 320.672 nel 2019 e lo scorso anno le vittime erano per il 91% ragazze e per il 7% ragazzi. Inoltre, l'età media si sta abbassando: il 92% delle vittime è di età inferiore ai 13 anni. </p>
<p> Per i dati italiani, tra gennaio e dicembre 2019 Save the Children ha inoltrato al Centro Nazionale per il Contrasto della Pedopornografia su Internet (C.N.C.P.O.) 1.440 segnalazioni di presunto materiale pedopornografico. E nei primi 6 mesi del 2020 le segnalazioni inviate sono state già 1.272. </p>
<p> Dati statistici su età delle vittime di pedopornografia e aumento dei casi di immagini e video individuati. Immagine: INHOPE </p>
<p> In Italia, lo scorso aprile, Wired Italia ha pubblicato un’inchiesta su uno dei tanti gruppi Telegram in cui uomini e ragazzi si scambiavano immagini di ragazze e donne prese direttamente dai social network e foto intime diffuse senza il consenso della persona interessata. In alcuni casi, veniva condiviso anche materiale pedopornografico. A luglio, la Polizia Postale ha arrestato tre persone per possesso e distribuzione di materiale pedopornografico e altre nove persone sono state denunciate ad agosto in due indagini diverse. </p>
<p> Secondo un report di Europol, ci sarebbe stato anche un aumento nella condivisione di materiale pedopornografico ed episodi di violenza e sfruttamento di minori nel periodo del lockdown dovuto alla pandemia di COVID-19. </p>
<p> Quando la pedopornografia finisce online, registrata e condivisa istantaneamente, il dolore e la violenza subiti dalle vittime non fanno altro che perpetuarsi più facilmente. </p>
<p> Nel caso dei contenuti pedopornografici e di abuso sui minori, alcune piattaforme agiscono già da tempo su base volontaria, filtrando le immagini inviate per vedere se corrispondono a quelle già note di abusi che sono state segnalate o dalle autorità di polizia o da reti di associazioni che si occupano di violenze sui minori. </p>
<p> Questo monitoraggio è semplice nelle chat e mail non cifrate: le immagini e i messaggi passano infatti sui server delle aziende, lì con tecnologie tipo PhotoDNA di Microsoft o quelle sviluppate da Facebook e Google è possibile calcolare l’hash dell’immagine—una stringa identificativa unica per ogni file che permette la facile comparazione con altre foto—e segnalare così gli account che condividono materiale pedopornografico. Inoltre Facebook, grazie all’uso di algoritmi di machine learning, dichiara di essere in grado di segnalare account che inviano molte richieste di amicizia a minori o che si comportano in modo sospetto. </p>
<p> La strategia della Commissione Europea prevede fino ad ora tre diversi aspetti. Lo scorso 10 settembre ha annunciato la proposta di un regolamento provvisorio che dovrebbe restare in vigore fino al 2025 se approvato dal Parlamento Europeo. Questo regolamento serve per garantire che le attività già svolte su base volontaria dalle piattaforme siano considerate ancora legali dopo il 20 dicembre 2020—data in cui, per l’entrata in vigore del nuovo codice delle comunicazioni elettroniche, queste piattaforme cadranno sotto una definizione diversa per cui sarebbe illegale fare una scansione del genere dei contenuti. </p>
<p> Ci sono anche alcune richieste specifiche per salvaguardare gli utenti, come ad esempio la necessità che questi sistemi commettano pochissimi errori, che sia previsto anche l’intervento umano e non solo del software, che i contenuti innocui vengano prontamente eliminati dai server, e soprattutto che le piattaforme pubblichino dei report annuali sui dettagli delle azioni intraprese. </p>
<p> Questo regolamento è provvisorio proprio perché a luglio la Commissione aveva annunciato una strategia più audace. Tra gli 8 punti strategici ci sono: definire nel 2021 una legge che richieda il filtro dei contenuti obbligatorio per bloccare materiali pedopornografici, avviare degli studi sui vuoti normativi e best practices, creare una forte rete tra gli stati membri per condividere efficaci misure di prevenzione, finanziare un Innovation Hub and Lab dell’Europol per sviluppare le capacità tecnologiche dei vari stati, e mappare le soluzioni tecniche per individuare e segnalare i contenuti di abuso su minori nei casi in cui vengano trasmessi in canali di comunicazione cifrati. </p>
<p> E su quest’ultimo punto, il giornale Politico ha ottenuto la copia di un documento relativo proprio a una bozza preliminare di valutazione delle tecnologie per aggirare la crittografia. Il documento—che è descritto come una base per la discussione—è stato redatto consultando diversi esperti tra cui esponenti dei servizi segreti britannici (GCHQ), di Google e Microsoft, e un ex dipendente di Facebook ora ricercatore allo Stanford Internet Observatory. </p>
<p> Tabella di valutazione delle tecnologie per aggirare la crittografia. Immagine: Web Archive/Politico </p>
<p> Sono state analizzate tre diverse categorie di soluzioni: una prevede che la maggior parte delle operazioni venga svolta sui dispositivi, la seconda prevede che il matching delle immagini avvenga su un server apposito, mentre la terza confida in particolari protocolli di crittografia che permettano di salvaguardare sia la privacy che la possibilità di bloccare i contenuti. Allo stato attuale, quest’ultima soluzione è parecchio irrealizzabile da un punto di vista tecnico. </p>
<p> Le soluzioni più promettenti, secondo il documento, sono quelle che prevedono l’hashing del contenuto prima che venga cifrato: sostanzialmente è come pensare di mettere un filtro che monitora ogni nostra foto e video al momento dell’invio, ne calcola un codice univoco e fa il confronto con una lista di immagini pedopornografiche già note salvate su un server. Filtri simili a quelli che sono già stati duramente criticati durante la discussione sulla direttiva copyright—e purtroppo ci ricordiamo come è andata a finire. </p>
<p> Patrick Breyer, parlamentare europeo del Partito Pirata tedesco, mette in guardia dai potenziali rischi legati al filtraggio delle nostre conversazioni online, ai falsi positivi e sulla possibilità che siano delle soluzioni inefficaci e persino controproducenti. Inoltre, si legge in un suo comunicato stampa: “Particolarmente colpiti sarebbero proprio i messaggi che gli adolescenti scambiano tra di loro—hanno il diritto di pretendere che la propria vita sessuale sia rispettata.” </p>
<p> Per di più, prosegue Breyer, “rimarrebbero comunque aperte questioni fondamentali per la protezione dei minori, ad esempio per quanto riguarda la prevenzione di abusi, il finanziamento insufficiente dei servizi di terapia ed esperti forensi sovraccaricati dai casi.” </p>
<p> Save the Children—che insieme a Telefono Azzurro fa parte del network di INHOPE per l’Italia—ha contribuito alla fase di consultazione per la strategia della Commissione Europea. </p>
<p> Brunella Greco, referente della Hotline di Save the Children, contattata via mail da Motherboard, valuta positivamente la proposta della Commissione, ribadendo però che l’abuso e lo sfruttamento sessuale sono “fenomeni complessi che coinvolgono più attori e che richiedono una risposta multisettoriale e multiagenzia.” </p>
<p> “Il primo aspetto importante che sottolineiamo è l’esplicito riferimento al fenomeno online,” ha spiegato Greco, “e aggiungiamo noi all’importanza di considerare sempre come strettamente connessi l’online e l’offline, oramai sempre più indistinguibili, anche in termini di conseguenze sulle vite dei più giovani, e non solo.” </p>
<p> Allo stesso tempo, però, Save the Children riconosce che rimangono comunque contraddizioni e anche ulteriori rischi. “È possibile accettare limitazioni alla libertà di espressione degli adulti, a favore dei diritti di protezione dei minori, che implicano delle limitazioni in tal senso negli ambienti digitali?,” ha aggiunto Greco. “Non sono domande semplici dalle risposte univoche e definitive. La complessità e la velocità dell’innovazione digitale chiedono una costante attenzione e un continuo necessario bilanciamento dei diritti di protezione e di partecipazione per agire nel superiore interesse del minore.” </p>
<p> Un punto da cui partire viene individuato da Greco: “l’interesse del minore, secondo il nostro punto di vista, deve rimanere il principio fondamentale,” ma gli ambienti digitali sono spesso considerati “largely age-blind (or implicit adult) space”—ovvero prodotti e sviluppati per utenti adulti. “Per ‘ambiente sicuro’ allora dovremmo far riferimento non solo ai comportamenti e alle condotte, ma anche alla possibilità di pensare ad ambienti digitali a misura di bambini/e di ragazzi/e,” ha chiarito Greco. </p>
<p> Inoltre, oltre alle competenze digitali, è importante affrontare con i più giovani il discorso della sessualità. “L’educazione alla sessualità e all’affettività è fondamentale per prevenire forme di abuso e per permettere a bambini/e e ragazzi/e di essere in grado di effettuare scelte che migliorino la qualità della loro vita,” ha concluso Greco. </p>
<p> Un approccio che dovrebbe quindi smettere di stigmatizzare la sessualità—e le varie forme in cui si declina, come il sexting—e iniziare anche con percorsi educativi direttamente dalle scuole e in famiglia. </p>
<p> Se sei entrato in contatto con materiale pedopornografico o hai assistito ad episodi di violenza su minori o hai subito abusi, contatta i seguenti indirizzi e numeri di telefono: </p>
<p> Il numero di riferimento è il 114 Emergenza Infanzia, Servizio del Dipartimento per le Politiche della Famiglia-Presidenza del Consiglio dei Ministri; </p>
<p> Clicca e Segnala, hotline per le segnalazioni di Telefono Azzurro e “STOP-IT” di Save the Children. Una volta ricevuta la segnalazione, gli operatori procederanno a coinvolgere le autorità competenti in materia. </p>
</doc>
<doc url="https://www.vice.com/it/article/g5p83w/riconoscimento-facciale-in-italia" parent_folder="Vice 18-20" id="file17861868" filename="riconoscimento-facciale-in-italia">
<p> Immagine delle telecamere: Wikimedia Commons. Foto del manichino e composizione: Motherboard </p>
<p> Il riconoscimento facciale in Italia è un buco nero </p>
<p> Da una serie di documenti ottenuti da Motherboard, sembra che i sistemi di sorveglianza sofisticata annunciati dai Comuni negli ultimi anni non siano attivi, perché illegali. Eppure, le telecamere continuano a moltiplicarsi. </p>
<p> Non ci facciamo più nemmeno caso: passeggiamo per le strade delle nostre città e le videocamere di sorveglianza sono diventate un normalissimo e anonimo arredo urbano. Sono ovunque, spesso munite di uno scolorito cartello informativo che ci avvisa degli estremi di legge che permettono a quelle telecamere di trovarsi lì. </p>
<p> Dal 2009, una legge in materia di sicurezza pubblica ha dato in mano ai Comuni la possibilità di installare videocamere per la tutela della “sicurezza urbana” negli spazi pubblici. Da quel momento il numero di telecamere cittadine è esploso. Questo sistema doveva essere una forma di esteso piano di controllo del territorio, ma ora potrebbe trasformarsi in un trampolino di lancio per la diffusione del riconoscimento facciale. Una tecnologia talmente invasiva che diverse associazioni, inclusa Amnesty, ne hanno richiesto la messa al bando. </p>
<p> In Italia abbiamo già diversi sistemi di riconoscimento facciale a metà, opachi, e in alcuni casi già resi illegali dai provvedimenti del Garante della Privacy. </p>
<p> Una piccola cittadina come Macerata conta più di 80 telecamere—di cui circa 40 per la lettura delle targhe dei veicoli—e ci sono città, come Firenze, dove le telecamere installate arrivano a essere più di 800. E sempre più spesso queste telecamere vengono installate con lo scopo di utilizzare sistemi di video-analisi, come il riconoscimento facciale, in un secondo momento. Lo scorso giugno, Udine ha infatti annunciato l’installazione di 67 nuove telecamere e l’intenzione di adottare in futuro filtri che possano distinguere le persone in base all’età, al sesso, o persino agli abiti indossati. </p>
<p> Come se non bastasse, ci sono Comuni che chiedono di inserire quelle dei privati nella rete di videosorveglianza a disposizione delle forze dell’ordine, come avviene ad esempio a Milano con l’Anagrafe Telecamere o a Piacenza; lo scopo è mappare la posizione delle telecamere private che riprendono aree esterne aperte al pubblico. </p>
<p> Le immagini raccolte da tutte queste telecamere, unite a quelle dei negozi, possono già essere sfruttate nelle indagini grazie al sistema di riconoscimento facciale utilizzato dalla polizia scientifica, il SARI. </p>
<p> Nel 2017, senza alcun tipo di consultazione preventiva con il Garante e senza un minimo di dibattito pubblico, il Ministero dell’Interno ha acquistato un doppio sistema di riconoscimento facciale. La prima componente serve per rendere più veloce la ricerca di immagini all’interno del database AFIS che contiene tutte le persone che sono già state segnalate in passato. Se la polizia sta indagando un furto e ottiene un frame dalle videocamere di sorveglianza con il volto del sospetto, può usare SARI Enterprise per cercare all’interno di quel database una lista di persone, ciascuna con una propria percentuale di compatibilità, che possono coincidere con il ricercato. </p>
<p> Il secondo sistema, chiamato SARI Real-Time, è pensato per essere utilizzato in occasione di eventi e manifestazioni pubbliche. Dopo la rivelazione dell’acquisto, il Garante privacy aveva emesso un provvedimento nel luglio 2018 concedendo la possibilità di usare SARI Enterprise: il sistema non è altro che un upgrade della ormai obsoleta ricerca manuale tra le foto segnaletiche. </p>
<p> Nel provvedimento, però, non si trovano riferimenti alla parte sul sistema real-time. In un’inchiesta di Wired, in cui erano state analizzate le carte inviate tra Garante e Ministero, sembra evidente che il Ministero volesse evitare indagini interne. Sono passati due anni da quel provvedimento, ma su SARI Real-Time non si sa più nulla, e di fatto dovrebbe essere sospeso visto che manca l’autorizzazione del Garante. </p>
<p> Lo scorso febbraio, Sky Tg24 ha riportato che la versione Real-Time non è in funzione perché ancora in fase di perfezionamento. Grazie a una richiesta FOIA, Motherboard può confermare che il sistema Real-Time non è mai entrato in funzione: “Il sistema [….] non è mai stato impiegato in ambito operativo,” si legge nella risposta scritta inviata dalla Direzione Centrale Anticrimine della Polizia di Stato. </p>
<p> Questo teatrino, però, si ripete puntualmente a livello locale anche in altre parti d’Italia. Le autorità competenti acquistano la tecnologia, spendono soldi pubblici, ma non prevedono alcuna forma di analisi preventiva dei rischi finendo così con il dover bloccare il sistema solo dopo che inchieste giornalistiche allertano il Garante della Privacy. È accaduto con SARI ma, in forma ancora più grave, è accaduto con il Comune di Como, come rivelato da un’inchiesta di Wired Italia dello scorso giugno. </p>
<p> L’indagine giornalistica, infatti, ha spinto il Garante ad aprire un’inchiesta che ha portato a un provvedimento indiscutibile nei confronti del Comune di Como: il Comune non può usare le immagini dei volti raccolte, perché non c’è alcuna legge che lo permetta. </p>
<p> In questo caso, l’installazione delle telecamere con “videosorveglianza innovativa” era stata ritenuta fondamentale per garantire la sicurezza urbana del parco cittadino—si sa, i parchi sono per definizione pericolosi. </p>
<p> In altri casi, invece, il riconoscimento facciale sembra essere solamente una buzzword buona per rincorrere il futuro ad ogni costo. A Torino, a marzo 2018 la Sindaca ha comunicato in un post su Facebook l’inizio dei lavori per l’installazione nei giardini Madre Teresa di Calcutta di telecamere “ad elevata tecnologia in grado di riconoscere i volti e direttamente collegate alla centrale delle autorità competenti.” </p>
<p> Dai documenti ottenuti da Motherboard con una richiesta FOIA, però, si apprende una storia diversa sull’attivazione del riconoscimento facciale: “non risulta che gli impianti collocati nei giardini Madre Teresa di Calcutta lo consentano,” scrive la polizia municipale di Torino che si occupa della gestione del sistema di videosorveglianza. </p>
<p> Eppure, nei documenti si legge che il sistema “prevede l’utilizzo di tecnologie di nuova generazione, in grado anche, laddove vi sia un accordo in tal senso con la Città, di generare alert alle centrali operative delle forze dell’ordine in presenza di cause predeterminate previste dai rispettivi algoritmi.” E nel disciplinare tecnico ottenuto, si legge che il sistema dovrebbe presentare anche degli algoritmi di videoanalisi, rinviando però al successivo progetto esecutivo per capire quali siano. </p>
<p> Motherboard ha inviato richieste di commento al Comune, chiedendo di chiarire se i sistemi siano attivi e se ci siano risultati da poter condividere riguardo l’efficacia del sistema. Al momento della pubblicazione di questo articolo non abbiamo ancora ricevuto risposta. </p>
<p> Potenzialmente, se il riconoscimento facciale fosse attivo, saremmo di fronte ad un caso simile a quanto avvenuto a Como: il sistema sarebbe illegale. </p>
<p> Al momento, la maggior parte delle telecamere cittadine installate in Italia non sembra avere sistemi di riconoscimento facciale collegati ma, indirettamente, possono essere utilizzate con il sistema della Polizia scientifica. E questo dovrebbe farci preoccupare. </p>
<p> Recentemente si è scoperto che negli Stati Uniti, a Detroit, in due casi, l’algoritmo di riconoscimento facciale ha spinto la polizia ad arrestare le persone sbagliate—entrambe persone non bianche. Da anni infatti questi algoritmi sono criticati per la loro incapacità di riconoscere volti diversi da quelli del maschio bianco, e in uno dei casi di Detroit l’errore è stato scoperto solamente perché i poliziotti, durante l’interrogatorio, hanno detto non troppo a bassa voce tra di loro: “il computer deve essersi sbagliato.” </p>
<p> In Italia potremmo avere sotto al naso situazioni simili a quelle di Detroit: anche lì l’algoritmo offre una lista di possibili match partendo dai frame delle videocamere di sorveglianza. Noi però non possiamo sapere quante volte venga usato SARI e nemmeno quante volte si sia sbagliato. Non abbiamo la minima idea nemmeno delle capacità del sistema visto che ogni singolo tentativo di ottenere informazioni sull’accuratezza dei risultati e sul tasso di errori va a sbattere contro un muro. Persino le interrogazioni parlamentari sono inutili: quella del 2018 dell’onorevole D’Incà su dati di accuratezza, falsi positivi, e statistiche non ha mai trovato risposta. </p>
<p> Le uniche valutazioni pubblicamente disponibili di uno degli algoritmi di SARI risalgono al 2016. In quello studio l’algoritmo è stato testato su 3 diversi database: uno contenente foto di volti scattate frontalmente, il secondo con volti in diverse posizioni ma comunque in un ambiente controllato, e l’ultimo con facce prese direttamente dal web. </p>
<p> Se nel caso del secondo dataset la probabilità che l’algoritmo sputi fuori il soggetto ricercato tra i primi dieci risultati è quasi del 95 percento, quando ci spostiamo sulle immagini prese dal web e quindi in posizioni casuali—simili in parte alle immagini che si possono estrarre dalle videocamere di sorveglianza—l’accuratezza del sistema scende a poco sopra l’80 percento. Nel caso invece del primo dataset la probabilità di individuare il ricercato tra i primi 10 risultati scende a circa il 77 percento: questo database è quello che contiene più volti di persone non bianche. </p>
<p> Nel database della polizia scientifica in cui SARI cerca i volti, 8 schedati su 10 sono stranieri, come ha rivelato un’inchiesta di Wired del 2019. E questo dovrebbe farci preoccupare ulteriormente. </p>
<p> Motherboard ha chiesto all’azienda se sono state prodotte valutazioni più recenti o se l’algoritmo è stato aggiornato rispetto a quello testato nel 2016. Al momento della pubblicazione dell’articolo non abbiamo ricevuto risposte. </p>
<p> Allo stesso modo, abbiamo inviato richieste alla Polizia per ottenere valutazioni recenti degli algoritmi del sistema SARI ma ci è stato comunicato che quei dati sono dati tecnici delicati che non possono essere divulgati. </p>
<p> Un portavoce dell’Autorità per la protezione dei dati personali ha dichiarato che “il Garante monitora con attenzione i sistemi di videosorveglianza che ipotizzano il riconoscimento facciale, al fine di evitare eventuali abusi, ribadendo a tutti i soggetti coinvolti sia i rischi legati a tale tecnologia, sia l’esigenza di una adeguata base normativa.” </p>
<p> La sicurezza urbana va spesso a braccetto con le tesi sulla “qualità della vita” e del decoro e, di conseguenza, richiama quella teoria che si è dimostrata fallimentare negli anni nota come “broken window policing.” L’idea originaria è quella di applicare tolleranza zero anche nei confronti di azioni minori, come potrebbero essere i graffiti o appunto i vetri rotti, per evitare così che quei singoli episodi producano crimini più gravi. Dopo decenni di politiche punitive e incarcerazioni di massa, però, sappiamo che si tratta di un tritacarne che colpevolizza la povertà, senza risolvere alcun problema. E nel 2020 in Italia è quasi impossibile contare quanti occhi artificiali ci guardano e perché. </p>
</doc>
<doc url="https://www.vice.com/it/article/ep4zg7/screenshot-computer-storia" parent_folder="Vice 18-20" id="file17861893" filename="screenshot-computer-storia">
<p> Tutte le immagini da Internet Archive. Composizione: Motherboard </p>
<p> Come lo screenshot è diventato uno degli strumenti più potenti di internet </p>
<p> Quando ho rotto il tasto del telefono per fare screenshot, non ho potuto fare altro che imparare la strana storia di un gesto che diamo per scontato. </p>
<p> Scatto screenshot con il mio smartphone senza tregua. Che si tratti di tweet, foto su Instagram, titoli di articoli, o meme su Reddit, fa poca differenza: il mio corpo ha memorizzato il gesto del premere tasto di blocco + volume giù del mio cellulare Android per scattare l’immagine dello schermo come fosse il gesto spontaneo di sistemarmi gli occhiali sul naso. </p>
<p> Visto l’uso che ne faccio, mi sarei dovuto aspettare che, prima o poi, il tasto del volume giù si sarebbe spezzato—lasciandomi in uno strano guaio, soprattutto nel mezzo di una quarantena. </p>
<p> Gli screenshot sono ovunque, ci viviamo immersi. Chi è cresciuto con Tumblr—e con il suo fiume di fotogrammi di film francesi—sa benissimo di cosa sto parlando. Gli screenshot sono diventati un gesto naturale nel mondo digitale ma allo stesso tempo hanno ancora un sapore analogico: dobbiamo infatti interagire con dei tasti e non con il sensore touch dello schermo. </p>
<p> Sconfortato dalla mancanza di alternative, ho iniziato a riflettere sull’argomento più in generale: quando è nato lo screenshot e come si è trasformato nel simbolo della nostra vita digitale? </p>
<p> Diamo per scontata la funzione screenshot sui nostri smartphone: sugli iPhone c’è persino una cartella apposita in cui vengono raccolti e in Google Photos basta cercare “screenshot” per mettere in moto l’algoritmo e vedere tutti gli screen che abbiamo catturato. L’iPhone aveva la possibilità di scattare screenshot sin dal suo lancio nel 2007—e inizialmente c’erano stati anche dei problemi di privacy perché gli hacker potevano rubare gli screenshot delle app che venivano fatti in automatico quando si cliccava il tasto home. Su Android, invece, la possibilità di scattare immagini dello schermo è stata introdotta solo con Android Ice Cream Sandwich a fine 2011. </p>
<p> La storia degli screenshot, però, è molto più antica ed è legata indissolubilmente all’immaginario dell’interazione dell’essere umano con la macchina digitale. L’Oxford English Dictionary ha introdotto il termine nel 2002, ma si trovano tracce che risalgono agli anni Ottanta—incluse alcune foto. Secondo alcune ricostruzioni, la prima fotografia scattata ad uno schermo risale addirittura al 1956: è la foto di una pin-up mostrata su di un display a tubo catodico di un computer militare da 238 milioni di dollari. </p>
<p> Quell’immagine era una bozza rudimentale—ed estremamente costosa—di computer art. Nello stesso periodo, al Massachusetts Institute of Technology (MIT) stava prendendo forma un nuovo progetto rivoluzionario—e lo screenshot ne era un aspetto cruciale. </p>
<p> In Representing Computer-Aided Design: Screenshots and the Interactive Computer circa 1960 Matthew Allen, dottore di ricerca in storia e teoria dell'architettura ad Harvard, ricostruisce i primi passi fatti intorno al 1960 degli scienziati e ingegneri che lavoravano al progetto Computer-Aided Design (CAD) al MIT. Lì si è iniziato a immaginare che i computer potessero essere "partner attivi" per i progettisti umani e offrire una nuova forma di "simbiosi uomo-computer” grazie ai software di calcolo e progettazione. Molti architetti all'epoca consideravano i computer come semplici strumenti, ma al Computer-Aided Design Project del MIT l’approccio era diverso: i computer sarebbero diventati veri e propri ambienti di simulazione in cui interagire attivamente. </p>
<p> In quegli anni, i computer erano ancora oggetti poco accessibili, ingombranti, e costosi, ma per mostrare le possibilità del CAD era necessario poter presentare in giro agilmente le meraviglie che poteva produrre. Lo screenshot nasce quindi come forma per pubblicizzare il design con il CAD, un modo per mostrare l’interfaccia e l’interattività di uno strumento impressa su un supporto fotografico. “Gli screenshot sono stati utilizzati per rendere visibile un nuovo tipo di lavoro al computer a tutti quelli che non avevano accesso a quella tecnologia così esclusiva,” scrive Allen. </p>
<p> Le prime soluzioni erano comunque rudimentali: come nel caso della pin-up, si scattavano fotografie ad un display a tubo catodico che venivano poi proiettate in giro ai convegni e alle presentazioni. </p>
<p> Per certi versi, il contenuto degli screenshot non era l’aspetto importante: il fatto che esistessero era la prova che la possibilità di interagire con i computer fosse realtà; gli screenshot erano una forma di testimonianza. </p>
<p> Da lì, la necessità di scattare un’immagine degli schermi si è evoluta e ha preso un’altra forma in un ambito particolare, come sottolinea in una serie di articoli Jacob Gaboury, Assistant Professor al Berkeley Center for New Media dell’Università di California, Berkeley. A partire dalla metà degli anni Ottanta, i gamer iniziano a mostrare i propri risultati scattandosi dei selfie in cui appaiono vicino allo schermo con il videogioco. </p>
<p> “I giocatori si mettono in posa davanti ai loro schermi televisivi e alle loro console non solo per catturare un momento di gioco o un risultato numerico, ma per inserirsi nella cornice dell'esperienza di gioco—per personalizzare l'atto di gioco e i suoi contesti,” scrive Gaboury. </p>
<p> In questa fase, quindi, gli screenshot non sono più semplicemente una testimonianza di un prodotto—come era con il CAD—ma diventano l’emblema del desiderio di simbiosi degli esseri umani verso le macchine e i mondi virtuali che contengono. </p>
<p> Oggi tutte le piattaforme di videogiochi offrono la possibilità di scattare screenshot facilmente—e l’arte della in-game photography è diventata un genere di successo. Con l’avvento delle interfacce grafiche, negli anni tutti i computer hanno introdotto la funzione per catturare lo schermo e i nostri smartphone, che si sono trasformati per prima cosa in vere e proprie macchine fotografiche, sono diventati a tutti gli effetti anche delle macchine da screenshot. </p>
<p> A differenza degli anni Sessanta, oggi i computer non sono più separati dal nostro corpo: viviamo in una simbiosi quasi completamente realizzata e gran parte della nostra vita è prodotta e si riproduce sullo schermo. Lo screenshot ha ormai preso vita propria: è il mondo digitale che si scatta un selfie, si mostra e comunica. </p>
<p> Gli screenshot mantengono ovviamente ancora la loro funzione di archiviazione, come dimostra il lavoro immenso portato avanti da circa 20 anni dall’Internet Archive nel salvare le pagine dei siti web così come appaiono, ma sono anche un’evoluzione e adattamento del valore di testimonianza della prova fotografica: screenshot or it didn’t happen. Lo screenshot del tweet in cui Donald Trump inneggia alla violenza per reprimere i manifestanti che protestano per l’uccisione di George Floyd e per chiedere il ridimensionamento e l’abolizione delle forze dell’ordine è già passato alla storia: Twitter ha infatti oscurato il tweet originale, mentre il suo eco viene riprodotto all’infinito. </p>
<p> Oggi lo screenshot è anche soprattutto un modo per trovare un appiglio in un mondo digitale che va sempre più di fretta, dove siamo sommersi da scroll infiniti e contenuti che ci sfuggono sotto al naso e che, una volta chiusa l’app, rischiamo di non ritrovare più. Fermare per un momento l’attività incessante del web e archiviare un articolo, un’immagine che ci colpisce per la sua estetica, un commento che ci fa incazzare, un prodotto che vogliamo acquistare, o anche semplicemente un tweet che vogliamo condividere su un’altra piattaforma, diventano passaggi fondamentali per la nostra vita e le nostre relazioni con le altre persone. </p>
<p> E quando ti rendi conto di non poterli più scattare—per colpa di un tasto che si rompe—ti accorgi che gli screenshot sono diventati il tuo linguaggio di comunicazione con il mondo. </p>
</doc>
<doc url="https://www.vice.com/it/article/j5yzpk/sesso-avatar-3d" parent_folder="Vice 18-20" id="file17861879" filename="sesso-avatar-3d">
<p> Esempio di esperienza interattiva in Virt-A-Mate, che utilizza un modello generico realizzato da uno dei creatori più prolifici nella community. </p>
<p> ‘Non possono fermarci:’ gli uomini che fanno sesso con gli avatar 3D delle loro ex </p>
<p> Una community di amatori di modellazione 3D crea e vende avatar di persone reali per soddisfare le proprie fantasie sessuali—e impedirlo sembra impossibile. </p>
<p> Puoi comprare un ombelico online. Puoi sceglierlo incavato, sporgente, con il nodo attorcigliato a destra o a sinistra, poi lo piazzi su un corpo virtuale. Puoi anche comprare peni, peli pubici, seni e lingue, e ognuna di queste cose può essere modificata secondo i tuoi desideri. Metti tutto insieme, usa una foto per generare algoritmicamente un volto, e puoi ottenere l’avatar 3D di una certa persona. Importa tutto in un altro programma e puoi farci sesso nella realtà virtuale—senza che quella persona abbia mai dato il proprio consenso. </p>
<p> Su forum come Reddit, mercati come Patreon e siti indipendenti, diverse community di utenti anonimi creano, vendono e usano per masturbarsi simulacri di celebrità e persone reali. I modelli 3D che emergono da questi gruppi possono essere messi in qualsiasi posizione, animati, modificati, puoi interagirci in tempo reale, e manipolarli in modi che sfidano le leggi della fisica. </p>
<p> Ad oggi, i risultati sono per lo più grezzi. A differenza dei video in deepfake che girano online e che sono ben più sofisticati, nessuno potrebbe scambiare i modelli in 3D che Motherboard ha visto durante le ricerche per questo reportage per una persona reale. Ma la tecnologia per creare modelli 3D fotorealistici fa passi da gigante—ed è sempre più facile, per un utente medio, accedere a questi strumenti e programmi. </p>
<p> Alcuni software già disponibili automatizzano il grosso del processo in questione. Fino a qualche tempo fa, creare un modello 3D di una persona richiedeva una certa conoscenza tecnica e un team di esperti di videogiochi o di effetti speciali. Quegli studi, tradizionalmente, prima di usare l’aspetto di qualcuno devono ottenerne i diritti, ma per molti amatori il consenso non è un passaggio obbligato. </p>
<p> “Lo uso per soddisfare le mie fantasie sessuali o replicare incontri sessuali avuti con le mie ex,” ha commentato un utente su un subreddit dedicato a creare contenuti adulti in 3D con Virt-A-Mate (anche noto come VaM), un software per creare giochi VR per adulti e simulazioni. L’utente faceva riferimento specifico a Foto2Vam, un programma che usa la foto di una persona vera per generare un modello 3D uguale e pronto all’utilizzo. </p>
<p> “Foto2Vam mi ha permesso di sentirmi ancora lì, tipo mentre la mia ex mi fa una sega con le mani o con i piedi e mi guarda sorridendo, o avere un’altra ex che mi cavalca sul pavimento dandomi la schiena ma con davanti uno specchio… le possibilità sono infinite,” ha detto l’utente. </p>
<p> Un altro utente sullo stesso thread ha detto di usare Foto2Vam per creare modelli delle sue ex-ragazze che compiono atti sessuali. Ha scritto che alcuni modelli 3D vengono meglio di altri, dipende quante foto di buona qualità hai a disposizione. </p>
<p> “Da ora in poi, dobbiamo assicurarci di chiedere alle ragazze di posare da più angoli con un’espressione neutra e una luce diffusa per un paio di foto e poi importarle su VaM,” ha scritto. “Oh, e trovo fantastico modificare la realtà e aggiungere protesi alle tette, etc. ;)” </p>
<p> Un altro utente ha spiegato di aver creato contenuti per adulti usando Daz 3D—un software per realizzare modelli 3D di persone popolare tra gli amatori perché gratuito—ma che VaM ha realizzato il suo sogno di interagire con quei contenuti nella realtà virtuale. Ha spiegato che ricrea persone vere usando una combinazione di software ben noti o gratuiti come Photoshop, Daz 3D, ZBrush (che permette di scolpire digitalmente) e FaceGen, un software simile a Foto2Vam, che a sua volta genera volti in 3D partendo da fotografie. Questi strumenti non sono un segreto; sono usati ovunque per creare videogiochi, effetti speciali nel cinema e altri contenuti non-pornografici. </p>
<p> “Il mio desiderio più grande per il futuro è ottenere ragazze ancora [più] fotorealistiche! Capelli fatti meglio, vestiti, ombre… ci sono ancora molte cose che migliorerebbero la resa finale!” ha detto quell’utente. “Voglio dire ‘grazie’ a MeshedVR [creatore di VaM] per tutto questo!” </p>
<p> Su un canale Discord dedicato a VaM, un utente ha spiegato che una persona non può fare niente per impedire agli amatori di VaM di realizzare contenuti per adulti con la sua faccia, specialmente se è un personaggio pubblico: “Tutti si fanno le seghe su tutti, è la natura umana, non puoi fermarla a meno che non resti lontano dalla rete, non vai da nessuna parte e nessuno sa che esisti… è il nostro mondo e la nostra libertà, non ci possono impedire di masturbarci, nessuno può, a mala pena possono scegliere di stare attenti alla propria privacy.” </p>
<p> Nessuno degli utenti che hanno postato su pagine pubbliche ha risposto alla nostra richiesta di commento, ma alcuni hanno cancellato i propri post dopo che li abbiamo contattati. </p>
<p> Esempio di esperienza interattiva Virt-A-Mate, che utilizza un modello generico realizzato da uno dei creatori più prolifici nella community. </p>
<p> Nel mondo del porno in 3D fatto su misura </p>
<p> Non c’è niente di intrinsecamente sbagliato nel porno in 3D. Le persone usano la computer grafica per creare contenuti per adulti da decenni. Second Life ha ancora una community consistente dedicata ai contenuti per adulti e gli asset dei videogiochi sono spesso modificati per creare porno, spesso con le sembianze di attori veri. Siti come Pornhub sono colmi di video porno in 3D. </p>
<p> Ma VaM e la community che gli ruota attorno, compresi i 7.600 membri del subreddit dedicato, sono diversi perché rendono relativamente banale creare un modello 3D che somiglia a qualcuno che esiste nel mondo reale e condividerlo con altri. </p>
<p> Gli utenti possono poi usare quei modelli 3D per immagini o video animati, o farci sesso usando un visore VR collegato a un sex toy tipo la Fleshlight Launch, che masturba una persona con movimenti sincronizzati all’azione sullo schermo. I gruppi che si scambiano questi modelli 3D sono la dimostrazione che esiste un pubblico per questi contenuti su misura, una classe di creatori disposta a metterci la mano d’opera, e un’infrastruttura online che li mette in contatto con le grosse corporazioni come Patreon, Reddit e Daz, che già ne traggono profitto. </p>
<p> Ci sono molti modi per ottenere un porno in 3D fatto su misura. Stando a una pagina wiki della community, la versione gratuita di VaM permette all’utente di accedere a una singola “scena” e modello, il cui corpo può essere modificato con una serie di preferenze e posizioni, manipolando parti del corpo in tempo reale. Gli utenti che contribuiscono al Patreon di VaM hanno più funzionalità di interazione e personalizzazione nel programma, tipo la possibilità di scaricare le scene fatte da altri creatori, personalizzare capelli e vestiti e “spogliare i modelli togliendo loro i vestiti con delle mani virtuali.” </p>
<p> Screenshot di un video tutorial per gli utenti di VaM che mostra una serie di preferenze per modificare il seno di un modello. </p>
<p> La pagina wiki di VaM fornisce istruzioni anche su come realizzare un volto partendo da una foto, creare le proprie animazioni, e importare modelli interi o parti del corpo individuali create da altri. Per esempio, spiega come modellare una vagina 3D realistica su un modello scaricandone una da Renderotica, una community e marketplace per porno in 3D. Nel mondo della modellazione, un elemento che cambia in generale la forma di qualcosa è detto “morph.” Una lista di morph nella pagina wiki comprende “8 morph di espressioni da orgasmo,” “morph di palle enormi,” e “la ciliegina sulla torta della tua collezione di pompini, ecco un nuovo set di morph di labbra.” Gli utenti possono anche importare modelli 3D esistenti e compatibili, creati con Daz 3D, su VaM. </p>
<p> L’utilizzo non consensuale delle fattezze di una persona è un argomento controverso nelle community di porno in 3D. </p>
<p> “Arrivano richieste da gente nei forum tipo ‘Ehi, se vi do una foto di mia moglie o della mia ragazza, potete fare un modello che le somiglia?’” ha detto a Motherboard un creatore di nome Davos. Davos vende accessori e scene fetish estremi su Renderotica. È un sito dove i creatori come lui vendono fumetti per adulti realizzati con modelli 3D, o parti del corpo in 3D che possono essere aggiunte a modelli su Daz 3D. </p>
<p> “Nessuno vuole sentirsi responsabile di azioni vendicative o crudeli nei confronti di una persona reale,” ha detto Davos. “La mia opinione personale è che va bene se cambi il nome e sei disposto a correre il rischio di ricevere una lettera minacciosa da un avvocato.” </p>
<p> Un’immagine che usa un modello generico per promuovere uno dei prodotti di Davos, “the Morgue,” che include un ampio ventaglio di oggetti compatibili con i modelli di Daz 3D. </p>
<p> Un altro creatore di modelli umani in 3D usati in contenuti per adulti e il cui lavoro è sostenuto via Patreon si è detto fermamente convinto che la community di VaM non sia basata solo sul porno e che il punto non sarebbe affatto ricreare persone reali. </p>
<p> “VaM non ha niente di diverso da qualsiasi gioco per adulti… ed è uno dei meno controversi, un sandbox che permette agli utenti di dare forma alle proprie fantasie,” ha detto. “Gli admin di VaM e lo sviluppatore sono tra i pochi che ho visto davvero preoccupati di tenere le cose sotto controllo e conservare una buona reputazione… non puoi aspettarti che non ci siano dei lati oscuri nelle community dedicate al porno, ma questi possono essere tenuti sotto controllo.” </p>
<p> Condividere celebrità fatte in 3D per porno interattivi </p>
<p> Le regole del subreddit della community di VaM avvisano i membri di non postare immagini, video o scene “che potrebbero essere considerate illegali, pesantemente offensive o immorali,” ma non ha regole esplicite sul postare modelli 3D o contenuti per adulti basati su persone reali. Anzi, le regole permettono esplicitamente agli utenti di pubblicare render 3D di celebrità, purché non siano incluse foto reali o siano usati i nomi veri: “Abbreviazioni, soprannomi e nomi diversi vanno benissimo,” si legge nelle regole. </p>
<p> Non sorprende che, data la grande disponibilità di foto in alta definizione online, e semplicemente considerato che le persone amano fantasticare su personaggi pubblici irraggiungibili, condividere modelli 3D di gente famosa è una delle attività più comuni nella community. Motherboard ha trovato decine di modelli 3D di celebrità come Emilia Clarke, Natalie Portman, Emma Watson e Nicki Minaj—la maggior parte sotto altro nome. Le celebrità sono istantaneamente riconoscibili, e alle volte il nome falso allude a quello vero, o ci sono riferimenti alla loro identità nei commenti. Quasi tutti i modelli 3D che abbiamo visto erano di donne, ma ne abbiamo individuati un paio anche di uomini: Joaquin Phoenix e Chris Pratt. </p>
<p> Questi post in genere includono un link a un sito di file sharing dove altri utenti possono scaricare le opere e usarle, e ogni tanto anche una pagina Patreon, che alcuni creatori usano per raccogliere denaro. </p>
<p> Un’immagine di un video che pubblicizza un modello di VaM 3D, o “look,” di una celebrità, realizzato da un creatore di Patreon. Motherboard non rimanda al link diretto, perché sono presenti immagini non consensuali. </p>
<p> Diversi studi dimostrano che le donne sono l’obiettivo più comune del porno non consensuale e delle immagini manipolate e abusive come i deepfake. Gli esperti e le vittime concordano nel dire che anche se non è “reale,” l’esperienza di vedere le proprie sembianze in un porno creato e distribuito su internet senza previo consenso è traumatica, simile all’aggressione sessuale, e non molto diversa dal revenge porn o dalla diffusione di sex tape e foto di nudo senza consenso. </p>
<p> Un creatore che usa Twitter per condividere il proprio lavoro—compreso un modello 3D di una celebrità quasi nuda e legata, con il volto coperto di liquido vischioso—ha detto di realizzare modelli e personaggi 3D professionalmente per videogiochi, televisione, pubblicità e simulazioni da 30 anni. “Creo soprattutto look e scene su VaM per me stesso, anche se ho condiviso screenshot delle mie creazioni, talvolta il file intero e gratuito, con la community di VaM,” ha detto. “Il motivo principale per cui li condivido è creare interesse nel software [e] coinvolgere più sviluppatori esperti per far diventare VaM un sandbox VR robusto.” </p>
<p> Ha aggiunto di aver creato modelli 3D di persone reali che conosceva, alle volte senza il loro permesso. Ha anche creato contenuti non sessuali, tipo per vedere come sarebbero stati lui e sua moglie in una cucina rinnovata in un certo modo. </p>
<p> “Ho anche creato una mia ex, solo per potermi sedere al tavolo di fronte a lei un’ultima volta. Personalmente, non mi sembra niente di diverso dal modellare un busto con l’argilla o fare uno schizzo su un foglio di ricordi e volti,” ha detto. “Non distribuisco nessun contenuto della mia vita reale che ho creato, con o senza permesso, perché preferisco restare anonimo.” </p>
<p> Ma non aveva le stesse regole per le celebrità. “Mi piace creare simulacri di celebrità per omaggiarle, e, in certi casi, in situazioni sessuali,” ha detto. “Poiché la sessualità è un’esperienza umana universale, non mi sembra un problema.” </p>
<p> Un’immagine promozionale dal sito di Daz 3D, che pubblicizza il modello umano Genesis 3. “Abbiamo migliorato i livelli di dettaglio di alcune delle parti del corpo più critiche compresi volto, bocca, denti, mani, piedi, petto e collo.” </p>
<p> Mesh VR, l’azienda proprietaria di VaM, raccoglie a sua volta soldi via Patreon. Il fondatore di Mesh VR, che si fa chiamare MeshedVR online, ci ha raccontato di non sapere per certo quante persone usino VaM, ma i sostenitori su Patreon sono circa 8.000. Dice che sa che le persone usano il software per riprodurre personaggi dei film e delle serie per interagirci in VR, e a suo avviso è “OK”, fintanto che il modello imita un personaggio immaginario popolare come Batgirl, per esempio. Ma non condona la creazione di persone reali senza permesso. </p>
<p> “So che cercano di ricreare gente vera, senza consenso,” ha detto MeshedVR. “Per me è una zona molto grigia, zeppa di problemi legali ed etici. Non includo mai sosia reali in VaM proprio per questo, e ho lavorato con moderatori di molti siti per stabilire regole contro la creazione di sosia reali. Se qualcuno postasse la riproduzione di un’ex, chiederei che fosse rimossa. Sul mio server di Discord la toglierei io stesso, dato che lo considero il server ufficiale di VaM.” </p>
<p> MeshedVR ci ha raccontato che nonostante sia elencato tra i moderatori del subreddit, abbia partecipato alla stesura delle regole (che permettono di condividere celebrità), e lo controlli spesso per vedere cosa crea la community, non è un moderatore attivo. </p>
<p> “Se vedo qualcosa di discutibile (modelli dall’aspetto troppo giovane, sosia di celebrità, riproduzioni di atti violenti, etc.) avviso i moderatori, ma il più delle volte sono già in azione se c’è un problema,” ha detto. “Per me VaM è uno strumento creativo, come Blender o Photoshop. Lo scopo per cui viene usato dalla gente è parecchio al di là del mio controllo.” </p>
<p> Duncan Crabtree-Ireland, il direttore operativo e consigliere generale del sindacato degli attori SAG-AFTRA, ha detto a Motherboard che gli attori possono intraprendere azioni legali contro chi vende modelli 3D con le loro sembianze, invocando i diritti di pubblicità. Ma quelle leggi variano di stato in stato e per le persone normali che non hanno una faccia famosa, il rischio è che non ci sia molto da fare, legalmente. </p>
<p> “Hanno la possibilità legale di contestarlo, ma va detto che è piuttosto oneroso,” ha detto Crabtree-Ireland. “Devono assumere un avvocato, presentare un esposto e se anche hanno 10.000 dollari per fare causa a ogni persona che ha usato le loro fattezze, non è il modo più efficace per affrontare la situazione.” </p>
<p> SAG-AFTRA ha appoggiato una legge contro i video di deepfake che è passata recentemente in California e spera di far passare leggi simili a New York, ma Crabtree-Ireland dice che anche le nuove leggi non fermeranno del tutto l’uso non consensuale delle sembianze di qualcuno. </p>
<p> “Ci saranno sempre casi limite e zone grigie più difficili da gestire, ma se potessimo anche solo scheggiare il volume massiccio di quello che sta succedendo, sarebbe d’aiuto per le persone che sono più colpite,” ha detto. “Non sarà assoluto o perfetto, ma è meglio del far west in cui ci troviamo al momento.” </p>
<p> “Certo che le persone lo fanno.” </p>
<p> John Danaher, docente di giurisprudenza alla National University of Ireland di Galway e coeditore del libro Robot Sex: Social and Ethical Implications, ha detto a Motherboard che immagini e rappresentazioni come queste potrebbero essere viste come un tipo di revenge porn, se create o condivise senza consenso. </p>
<p> “È desiderabile/piacevole per ambo le parti? Non credo che rappresentazioni del genere vadano creare senza il consenso della persona reale,” ha detto Danaher. “Penso anche che chiunque voglia realizzare un modello di se stesso, debba mettere in conto la possibilità che venga rubato, condiviso e utilizzato per scopi dannosi a un certo punto.” </p>
<p> In definitiva, un’immagine pornografica creata con VaM non è particolarmente diversa da un disegno o da un’immagine pornografica fatta con Photoshop, o da altri porno in 3D, tutte cose che sono usate da decenni per creare porno non consensuale. La differenza effettiva qui, come nel caso dei deepfake, sta in come le nuove tecnologie abbiano reso molto più democratico l’accesso agli strumenti necessari per creare questi contenuti, rendendoli più economici e facili da usare. </p>
<p> La natura plug-and-play di VaM fa sì che un utente non debba creare un proprio modello 3D di una celebrità per poterci fare sesso nella realtà virtuale; basta che scarichi quello fatto da qualcun altro. Persino i tool e le piattaforme che non sono dedicate ai contenuti per adulti lo permettono—Daz 3D, il popolare software di modellazione 3D gratuito, ha un negozio dove gli utenti possono caricare e vendere le proprie opere. Non c’è voluto molto per trovare modelli 3D di Natalie Portman o Lupita Nyong’o (lì in vendita per 19,95 dollari e 18,95 dollari rispettivamente). Questi modelli possono essere comprati, scaricati e combinati con altri tool come VaM per creare porno non consensuali. Dopo aver scorso Daz 3D, siamo stati anche presi di mira da inserzioni di modelli 3D generici di donne poco vestite, con inviti come “falla tua ora.” Daz 3D non ha risposto alla nostra richiesta di commento. </p>
<p> Kyle Machulis, che crea software open source con cui controllare i sex toy, ha scoperto la community di VaM perché stava usando i suoi tool per connettere VaM a una Fleshlight Launch, un dispositivo di masturbazione automatizzato. Funziona così: quando un personaggio dentro VaM muove la sua mano su e giù su un pene virtuale, il moto della Launch sul pene vero dell’utente va in sincrono, creando un’esperienza più coinvolgente. </p>
<p> Machulis ha chiesto agli utenti del subreddit VaM come, esattamente, usassero il simulatore sessuale. Ha detto a Motherboard di essere rimasto sorpreso dalle risposte. </p>
<p> “Il fatto che fossi sorpreso che le persone producano delle copie delle ex la dice più lunga sulla mia ingenuità che sulla community,” ha detto. “Certo che lo fanno. Ripercorrono ricordi impressi a fuoco nei loro neuroni, aggiungendo uno strato di realtà audovisiva (e ora possibilmente tattile) a qualsiasi frammento di tempo sia rimasto nel loro cervello.” </p>
<p> Alcune persone in queste community ci hanno detto di realizzare avatar 3D di persone vere perché è catartico, o solo perché ne apprezzano l’estetica, ma quasi sempre lo fanno con corpi di donne. Danaher ha detto che è potenzialmente malsano aggrapparsi così al passato, ma secondo le persone con cui Motherboard ha parlato, programmi come VaM rappresentano un modo per tornare indietro nel tempo o a una sensazione che altrimenti resterebbe fuori dalla loro portata. </p>
<p> “I ricordi esistono nella nostra testa, i cimeli esistono in un luogo fisico,” ha detto Machulis. “Quando i ricordi sono trasportati in un ambiente digitale come VaM, Second Life, etc, le cose si fanno molto complicate.” </p>
</doc>
<doc url="https://www.vice.com/it/article/pax7mk/smartphone-e-lupara-come-la-mafia-parla-ai-tempi-dei-social-network" parent_folder="Vice 18-20" id="file17861890" filename="smartphone-e-lupara-come-la-mafia-parla-ai-tempi-dei-social-network">
<p> Smartphone e lupara: come la mafia parla ai tempi dei social network </p>
<p> "Oggi le mafie non hanno più bisogno di far saltare per aria persone o negozi, basta ricordare i gesti di cui sono state capaci nel passato." </p>
<p> È il 14 febbraio del 2017, è San Valentino e le coppie festeggiano postando su Facebook e Instagram foto di baci e ristoranti costosi. Tra le miriadi di frasi e immagini che viaggiano online ci sono anche le parole di Vincenzo Torcasio, di Lamezia Terme. Nel Comune calabrese il suo cognome è associato a quello dell’omonima ‘ndrina. “Noi non ci disperiamo festeggiamo lo stesso San Valentino a base di pesce” scrive Vincenzo, detto anche “U Giappone”. Pochi giorni prima un giudice lo ha condannato a 30 anni di reclusione. Una settimana dopo il post di San Valentino, Torcasio diventa irreperibile. Si sarebbe dovuto presentare in carcere, ma sembra sparito nel nulla. Il post su Facebook è la sua ultima traccia. </p>
<p> “Chi ha l’immagine stereotipata della mafia con la coppola e la lupara è decisamente fuori strada” ci spiega Vincenzo Nicolì, vice direttore dello SCO, il Servizio Centrale Operativo della Polizia di Stato. L’opinione dell’inquirente è suffragata da dati importanti: gli omicidi di criminalità organizzata sono drammaticamente calati nell’ultimo decennio, anche in città come Palermo o Napoli, tipicamente caratterizzate da fenomeni mafiosi. Lo abbiamo contattato per capire meglio come è cambiata la comunicazione del crimine organizzato ai tempi dei social network. “In un mondo globalizzato e iperconnesso è impensabile che le organizzazioni criminali comunichino ancora coi pizzini di carta, come si vede spesso nei film.” </p>
<p> I social network e le app di messaggistica istantanea sono diventati importanti strumenti per la comunicazione esterna ed interna ai clan, nonché per il controllo di territorio. WhatsApp e altre applicazioni simili sono diventate dei “pizzini 2.0”, utilizzati soprattutto per eludere le intercettazioni telefoniche. </p>
<p> “In un mondo globalizzato e iperconnesso è impensabile che le organizzazioni criminali comunichino ancora coi pizzini di carta, come si vede spesso nei film.”. </p>
<p> Ma c’è di più. “Nel corso delle nostre attività investigative abbiamo scoperto numerose pagine o gruppi Facebook gestiti da personaggi vicini a famiglie mafiose” spiega Nicolì. Il loro scopo è spesso quello di accrescere la popolarità e il consenso sociale di alcune figure attraverso like e condivisioni. </p>
<p> Un esempio è quello di Roberto Spada, divenuto famoso per aver rifilato una testata ad un giornalista Rai. Spada, oggi al 41bis e all’epoca molto seguito sui social, aveva pubblicato su Facebook un endorsment a CasaPound. Dopo la testata aveva pubblicato uno sfogo, ricevendo decine di commenti a proprio sostegno. </p>
<p> Anche il caso di Torcasio è eloquente. Arrestato nel 2015 nell’ambito dell’operazione Andromeda, poco tempo dopo si è visto accogliere la propria istanza dal Tribunale del Riesame, ed è tornato a piede libero. Da quel momento ha avviato una personalissima battaglia social contro le ingiustizie del sistema giudiziario italiano. I post venivano pubblicati sul profilo personale, ma anche su “Onore e Dignità”, la sua pagina Facebook tuttora esistente. </p>
<p> La pagina – che conta quasi 20mila like – è infarcita di immagini e frasi facenti riferimento all’amicizia e alla propria esperienza con la Giustizia. Numerosi i post contro “la tortura del 41bis”. Le pubblicazioni più recenti sono relative al febbraio del 2017, quando in seguito alla condanna a 30 anni la DDA di Catanzaro ha ottenuto il ripristino della misura cautelare per Vincenzo Torcasio. </p>
<p> Per Nicolì, I social network “rappresentano un nuovo modo per fare ciò che il crimine organizzato già faceva prima: dimostrare all’esterno di essere in controllo delle attività imprenditoriali e criminali che avvengono all’interno di un determinato territorio.” </p>
<p> L’investigatore sottolinea come ormai da anni si sia modificata la strategia comunicativa dei clan. Dalla violenza si è passati al ricordo della violenza: “Oggi le mafie non hanno più bisogno di far saltare per arie persone o negozi, basta ricordare i gesti di cui sono state capaci nel passato. E questa trasformazione rende più difficile dimostrare l’esistenza di attività di controllo estorsivo del territorio.” </p>
<p> Ciò ha contribuito anche ad una modifica nel modo di condurre indagini. Come ci spiega Nicolì, oggi ricerche Google e sui social fanno parte del protocollo investigativo di ciascun inquirente. “La diffusione della tecnologia ci costringe ad un costante aggiornamento sull’utilizzo di strumenti innovativi. Basti pensare alle analisi degli indirizzi IP, o alla quantità di dati e tracce che ognuno di noi lascia quando utilizza un semplice smartphone. Per noi possono essere informazioni importanti.” </p>
<p> Dunque per gli inquirenti i social possono costituire anche un vantaggio. È il caso dei latitanti trovati grazie a post su Facebook o Instagram, che hanno consentito di trovare fuggitivi di lunga data come Giulio Perrone, che nel marzo del 2017 si trovava in Messico. Sfuggiva alla legge da 19 anni, quando fu condannato per aver spostato ingenti quantità di stupefacenti per conto della Camorra. “Postava tranquillamente proprie foto sui social,” spiega Nicolì, “in cui usava un nome di copertura per pubblicare foto di se stesso in spiaggia.” È il paradosso dei latitanti 2.0, che sfuggono alla giustizia ma non rinunciano ai social network né ai post con la geolocalizzazione. </p>
</doc>
<doc url="https://www.vice.com/it/article/7kp839/sorveglianza-cina-futuro" parent_folder="Vice 18-20" id="file17861871" filename="sorveglianza-cina-futuro">
<p> Come la Cina sta scrivendo il futuro tecnologico del mondo </p>
<p> La possibilità di agire senza troppa resistenza sociale è un modello che comincia a imporsi ovunque. Ne abbiamo parlato con Simone Pieranni, autore del libro "Red Mirror. Il nostro futuro si scrive in Cina." </p>
<p> La Cina sta progressivamente diventando uno dei fulcri dello sviluppo tecnologico globale, arrivando a competere direttamente con gli Stati Uniti in una sfida geopolitica e tecnica che per decenni sembrava non potesse avere concorrenti. Da qualche anno, le aziende tecnologiche cinesi guadagnano fette importanti di diversi mercati cruciali, basti pensare all’ascesa di Huawei nella classifica dei maggiori produttori di smartphone, o il suo ruolo centrale per la diffusione del 5G in Europa. Grazie a investimenti enormi in ricerca e sviluppo in settori fondamentali, a cominciare dall’intelligenza artificiale, la Cina e le sue diverse “Silicon Valley” avranno un ruolo prioritario nel plasmare gli scenari tecnologici futuri, facendoli oscillare costantemente tra efficienza e distopia. </p>
<p> Oltre alla crescita aziendale, ai successi commerciali e all’influenza accademica, però, il modello cinese di approccio alla tecnologia e alla sua applicazione sta diventando un punto di riferimento anche altrove e nelle democrazie compiute. Su questo tema si concentra Red Mirror. Il nostro futuro si scrive in Cina (Laterza), il nuovo libro di Simone Pieranni, giornalista de Il Manifesto ed esperto di cose cinesi. Il libro dettaglia alcuni degli sviluppi maggiori della tecnologia cinese, illustrando come questa trovi applicazione in diversi contesti: dall’uso quotidiano dell’app-mondo WeChat per fare sostanzialmente qualsiasi cosa, all’enorme apparato di sorveglianza di massa gestito dal Partito Comunista Cinese (PCC) nei confronti dei cittadini e, in modo estremamente oppressivo, di quelli della minoranza uigura nella regione dello Xinjiang. </p>
<p> Perché parte del nostro futuro si scrive in Cina, come indica il titolo del libro di Pieranni? Perché anche fuori dalla Cina, e in contesti dove si guarda normalmente a Pechino come a un modello negativo o distopico, applicazioni simili di tecnologie controverse con forti implicazioni sociali, politiche e democratiche trovano sempre più di frequente spazio e legittimazione. </p>
<p> Riconoscimento facciale, uso spregiudicato dei dati biometrici, smart city che diventano città della sorveglianza, rapporti stretti tra aziende tecnologiche e apparati statali: se in Cina queste tecnologie definiscono uno stato di totale sorveglianza, in Occidente sono sempre più frequentemente una realtà concreta, spesso utilizzate con eccessiva leggerezza o senza sufficiente scrutinio nei confronti delle loro implicazioni sociali. Non è un caso, ad esempio, che Mark Zuckerberg guardi da tempo a WeChat come a un modello per la sua Facebook, o che diverse città (anche italiane) si vantino della pervasività dei loro sistemi di videosorveglianza. Motherboard ha contattato Pieranni per parlare proprio di tutto questo. </p>
<p> MOTHERBOARD: Per diversi anni, anche da un punto di vista tecnologico, la Cina è stata indicata come modello distopico per eccellenza. Il tuo libro, però, mostra come molti modelli tecnologici cinesi stiano diventando interessanti (o stiano già per essere applicati) anche in Occidente. È cambiata di più la Cina o sono cambiate le nostre aspettative nei confronti della tecnologia? Simone Pieranni: La Cina è cambiata di sicuro e molto, ma come spesso ha già dimostrato in passato è piuttosto laica nel recepire anche cambiamenti clamorosi nella propria vita quotidiana, pensiamo solo al processo di urbanizzazione e a come sono cambiate, espandendosi, le città cinesi. </p>
<p> Analogamente con la tecnologia i cinesi non sembrano aver alcun problema ad accettarne la pervasività nella vita, perché leggono l'introduzione di nuovi strumenti e nuovi utilizzi della tecnologia come il sintomo del progresso del paese e percepiscono questo ‘movimento’ anche nelle proprie vite quotidiane. Inoltre, essendo sempre stata una società controllata, l'intrusività della raccolta dati, ad esempio, non viene percepita come fastidiosa, non più di tanto. </p>
<p> "Credo che a cambiare siano state le prospettive dei governi occidentali, o meglio la possibilità di agire senza troppa resistenza sociale" </p>
<p> In Occidente, almeno per quanto riguarda i governi, il controllo della popolazione è sempre stata sottoposta a un più rigido scrutinio—ma nel momento in cui passa l'equazione “telecamera uguale sicurezza” in realtà non potremmo dirci così distanti dalla Cina. Questo passaggio, per altro non è di certo avvenuto ieri, ma ormai vent'anni fa, con il consenso di destra e sinistra per altro. Oggi semmai ci sono videocamere ancora più invasive rispetto ai tempi in cui fecero la loro prima comparsa nelle nostre città. La tecnologia consente un controllo molto più funzionante che in passato e tutto sommato permette modifiche alla vita civile senza dover passare da assemblee legislative che ormai sembrano perfino dare noia a chi governa. Credo che a cambiare siano state le prospettive dei governi occidentali, o meglio la possibilità di agire in certi ambiti senza troppa resistenza sociale. </p>
<p> L'emergenza sanitaria in Cina ha fatto emergere la reale natura dei sistemi di sorveglianza di Pechino o si tratta di qualcosa di applicato quotidianamente che in questi mesi ha ottenuto solo maggiore visibilità anche in Occidente? La Cina ha messo a disposizione dell'emergenza tutto quanto viene già utilizzato quotidianamente, convogliando verso le necessità sanitarie strumentazione che già è in uso con funzioni commerciali o di mero controllo sociale della popolazione. E ha funzionato, ma non perché la tecnologia ha risolto tutto da sé, ma perché è inserita in un contesto valoriale, di cui parlavamo prima, nel quale tutta una popolazione è stata chiamata e rispondere all'emergenza e a non ostacolare quello che viene percepito come un bene collettivo. </p>
<p> Durante l'emergenza Coronavirus e il dibattito attorno alle app di contact tracing, diversi Paesi asiatici variamente democratici (Singapore e Corea del Sud in particolare) sono stati indicati come modelli da seguire anche da questo punto di vista. Anche la Cina è stata guardata con interesse. Anche paesi democratici come la Corea del Sud hanno usato la tecnologia in un mondo confuciano, così come in Cina. Questo è il motivo principale per il quale le loro soluzioni hanno funzionato. Su Singapore ho delle riserve quando la si inserisce tra le democrazie, a meno che non si voglia considerare l'eredità in stile monarchico alla stregua di una democrazia, ma facciamo che sia una democrazia: vale quanto sopra. Gli stessi sviluppatori della app, ad esempio, se non sbaglio, hanno detto che la app da sola non serve a niente. Immaginare quindi che la app risolva tutto è sbagliato, pensare di fare ‘come’ in Corea, Cina o Singapore anche. </p>
<p> WeChat è forse l'app che meglio spiega l'avanzamento tecnologico della Cina odierna. Quanto è stretto il rapporto tra i colossi aziendali come Tencent e il governo cinese? Il "capitalismo della sorveglianza" cinese è effettivamente un canale di sorveglianza di massa? Le aziende cinesi private vivono uno strambo rapporto con il Partito Comunista Cinese (PCC). Senza la censura del partito non sarebbero diventati colossi perché avrebbero dovuto competere con i big occidentali. Allo stesso tempo hanno goduto o godono di favori di natura fiscale ed economica non da poco. È impensabile quindi che nel momento in cui il PCC chiede a WeChat i dati, WeChat non glieli consegni, e infatti glieli dà. </p>
<p> Ma è capitato anche ad aziende straniere. Nel libro racconto il caso di Yahoo! e di come consegnò al governo cinese le mail di alcuni dissidenti poi condannati e torturati. È l'ecosistema cinese a funzionare così. WeChat, raccogliendo dati 24/7, ha un chiaro vantaggio competitivo sui rivali e un occhio del PCC costante sulle sue attività. Si tratta di relazioni non così scontate, perché in Cina capita talvolta che i miliardari non facciano proprio una bella fine. Ad esempio, secondo me, si può guardare a Jack Ma (co-fondatore e già Executive Chairman of Alibaba, nda) si è ritirato e subito dopo ha dichiarato di avere la tessera del PCC per avere più garanzie di una pensione serena. Con il PCC che comanda ogni ambito della vita, ci vuole poco: basta che cada, per mille ragioni, qualche gancio in alto e saltano tutti quelli sotto. </p>
<p> In Cina sono nate varie "Silicon Valley" e diversi hub di innovazione tecnologica e ricerca. I terreni di scontro con gli Usa più imminenti sono certamente il 5G e l'intelligenza artificiale. Quali scenari, specialmente in Europa, si aprirebbero se fosse proprio la Cina a vincere questa rincorsa? Pensi sia legittimo temere la dipendenza da tecnologie sviluppare in un regime non democratico? Credo che porsi il problema che la tecnologia cinese sia in mano del PCC dopo gli scandali che hanno coinvolto le aziende occidentali sia un metodo piuttosto fumoso di affrontare il problema. L'Europa dovrebbe dotarsi di un sistema di gestione dei Big Data comune, in grado di confrontarsi (se non alla pari, quasi) con Usa e Cina. Altrimenti nel nostro futuro dovremo scegliere se sarà meglio che i nostri dati siano in mano americana o cinese e l'Europa rischierebbe di diventerebbe un campo di battaglia in quel senso. </p>
<p> Da un punto di vista culturale, il mito positivista statunitense di Internet come luogo senza confini e strumento di liberazione e democrazia, ha costruito il nostro immaginario tecnologico e continua a foraggiare il nostro approccio alla rete. Esiste qualcosa di simile in Cina o i presupposti sono completamente diversi? In Cina all'inizio internet ha avuto un ruolo molto importante come strumento o meglio luogo attraverso il quale controllare i politici. C'è stato un periodo, a inizio anni 2000, fatto di denunce continue: ricordo un funzionario che venne beccato a una conferenza con un orologio costosissimo e partì una campagna online che arrivò a ottenere le sue dimissioni. Tanti casi come questo hanno dato a molti cinesi un nuovo modo di ‘partecipare’ in qualche maniera alla dialettica tra potere e cittadinanza. </p>
<p> Come vedi siamo sempre in una logica di controllo, anche se in questo caso inversa e senza i mezzi di repressione dello Stato. Direi che alla base dei due sistemi—occidentali e cinesi—in Cina c'è il particolare del PCC: non succede niente che il PCC non voglia. Quindi, anche quando assistiamo a qualche evento “liberatorio,” molto spesso si scopre la lunga mano del PCC. Probabilmente, quel funzionario colpito per via dell’orologio era un nemico da eliminare e—visto che poi abbiamo scoperto l'esercito dei 50 cents e in generale le persone pagate dal governo per indirizzare i dibattiti on line—chissà che non fosse già in funzione qualche meccanismo del genere allora. </p>
<p> Infine se parliamo di miti o immaginari, Internet, al di là di questo aspetto di denuncia, ha soprattutto liberato i consumi. Internet in Cina significa e-commerce per lo più, svago o videogiochi. </p>
</doc>
<doc url="https://www.vice.com/it/article/a3mpab/storia-vero-videogioco-bandersnatch-imagine-software-puntata-interattiva-black-mirror" parent_folder="Vice 18-20" id="file17861881" filename="storia-vero-videogioco-bandersnatch-imagine-software-puntata-interattiva-black-mirror">
<p> La strana storia del vero videogioco che ha ispirato 'Black Mirror: Bandersnatch' </p>
<p> L'episodio interattivo della serie distopica di Netflix è ispirato a un videogioco reale degli anni Ottanta, che è stato un esperimento altrettanto allucinante nella storia dei videogiochi. </p>
<p> L’episodio interattivo di Black Mirror Bandersnatch — uscito venerdì scorso su Netflix — parla di un giovane sviluppatore che nel 1984 lavora a un videogioco tratta da un romanzo a bivi intitolato appunto Bandersnatch. Ne resta ossessionato, e le cose non vanno a finire benissimo. Ma Bandersnatch è anche il titolo di un vero videogioco dello studio inglese Imagine Software — un’opera ambiziosa che sarebbe dovuta uscire negli anni Ottanta e che ha avuto uno sviluppo assai travagliato. </p>
<p> Imagine Software — fondata nel 1982 da David Lawson, Mark Butler e Bruce Everiss — era famosa più per la sua aggressiva promozione che per i suoi risultati e lo scrittore di Black Mirror: Bandersnatch — l’ex giornalista videoludico Charlie Brooker — ha modellato su di essa l’azienda Tuckersoft dell’episodio. Nell’epoca in cui gli sviluppatori di videogiochi erano ricche superstar (in Black Mirror: Bandersnatch il giovane programmatore Colin può permettersi una Lamborghini) la dirigenza di Imagine Software voleva vivere — o almeno fingere di vivere — una vita lussuosa tra corse motociclistiche e macchine sportive, ma aveva anche la sincera voglia di spingere il mondo del videogioco verso orizzonti ignoti e forse irraggiungibili. </p>
<p> Bandersnatch sarebbe stato un “megagioco,” un software tanto complesso da dover essere distribuito insieme ad apposite espansioni hardware per i computer che avrebbero dovuto farlo girare. Non è mai uscito, e l’azienda è stata chiusa dopo neanche due anni di attività. La colpa è stata principalmente della dirigenza di Imagine Software e della sua cattiva gestione, anche se non va sottovalutato il ruolo giocato dalla crisi del mercato videoludico del 1983, crisi che ha colpito soprattutto il Nord America e soprattutto le console (e quindi non i computer come lo ZX Spectrum per cui Bandersnatch stava venendo sviluppato in Europa), ma che ha causato cambiamenti epocali nell’intero mercato, segnando per esempio il declino di Atari e aprendo la strada al dominio giapponese sul mercato console. </p>
<p> Pubblicità promozionale del vero megagioco 'Bandersnatch,' poi mai uscito. Immagine: Wikimedia Commons </p>
<p> Vogliamo fare un esempio della gestione folle di Imagine Software riprendendo un reportage di Crash — rivista che compare anche in Black Mirror: Bandersnatch. A Natale del 1983 l’azienda aveva deciso di occupare completamente con i suoi ordini una delle più grandi manifatture di nastri per videogiochi con l’idea di bloccare in questo modo la fabbricazione delle copie dei concorrenti e rovinare le loro vendite durante il periodo festivo. Risultato: Imagine Software si era ritrovata con centinaia di migliaia di copie dei suoi videogiochi, non riusciva a venderle e doveva pagare un magazzino apposta per conservare i frutti di questo scherzone. Aggiungete a queste trollate da geni del crimine uno staff troppo grande, debiti per spazi pubblicitari mai pagati, giochi che non venivano completati o uscivano pieni di bug e scontri tra fazioni interne. </p>
<p> Dopo la fine di Imagine nel 1984, alcuni suoi sviluppatori hanno creato lo studio Denton Designs e parte della sua dirigenza ha creato Psygnosis, un’azienda che sarebbe diventata fondamentale negli anni seguenti sviluppando e pubblicando alcuni dei videogiochi più importanti degli anni Ottanta tra cui il celeberrimo Lemmings — una delle prime opere del creatore di Grand Theft Auto David Jones. Sia Denton Designs sia Psygnosis hanno inoltre recuperato Bandersnatch e le sue idee creando Gifts of the Gods e Brataccas, che è stato descritto come un ibrido tra Bandersnatch e Psyclapse — altro megagioco mai distribuito. </p>
<p> Brataccas è un ambizioso videogioco fatto di esplorazione e di dialoghi a scelta multipla — come il Bandersnatch di Black Mirror — ed è uno dei primi tentativi di creare un’opera interattiva piena di sistemi in continua comunicazione tra loro e con il giocatore in un’ambientazione esplorabile liberamente. È pieno di glitch e bug e niente funziona come dovrebbe, ma è anche il frutto del lavoro di un gruppo di creativi deciso a fare qualcosa di nuovo e sorprendente e persino il suo sistema di controllo — basato su gesti e movimenti fatti con il mouse — è innovativo e sperimentale. È terribile ed è impossibile prendere un oggetto senza sbagliare comando e correre contro un muro, ma resta sicuramente innovativo e sperimentale. </p>
<p> C’è però una grande differenza tra il Bandersnatch reale e quello fittizio: Bandersnatch di Imagine Software, da quello che possiamo capire da Brataccas di Psygnosis, era un gioco ricco di possibilità, ma dotato di un unico finale da ottenere compiendo specifiche azioni, mentre il videogioco rincorso nell’episodio di Black Mirror è fatto di scelte e di percorsi alternativi, di realtà parallele e di possibilità totalmente diverse come l’episodio stesso. Al punto che — come viene mostrato in uno dei finali possibili (spoiler!) — in una possibile linea temporale l’episodio stesso è il Bandersnatch a cui il protagonista stava lavorando. </p>
</doc>
<doc url="https://www.vice.com/it/article/d3appk/tour-barcelona-tech-city-sonar-d-hub" parent_folder="Vice 18-20" id="file17861899" filename="tour-barcelona-tech-city-sonar-d-hub">
<p> Smettila di andare a Barcellona solo per i festival musicali e vai per la tecnologia </p>
<p> Abbiamo fatto un giro per Barcelona Tech City—il campo tecnologico urbano dove prendono vita anche molti dei progetti esposti a Sónar+D. </p>
<p> Immagine per gentile concessione di Barcelona Tech City. </p>
<p> Quando esci dalla fermata della metro Barceloneta, solitamente hai pochi pensieri in testa. Sei diretto in spiaggia, o magari sei pronto per andare ad assaggiare la Cava—un tipico vino frizzante spagnolo—a La Xampanyeria dietro l’angolo. </p>
<p> Non pensi certamente di imbatterti in quello che è a tutti gli effetti il primo hub tecnologico dell’Europa del sud e il settimo in tutto il continente europeo. </p>
<p> Di fronte al Museo della storia della Catalogna, all’interno del Palau de Mar, un edificio costruito tra il 1880 e il 1890 situato in Plaça Pau Vila per ospitare i vecchi magazzini generali del commercio, si trova infatti Barcelona Tech City. </p>
<p> Barcelona Tech City è un'organizzazione privata senza scopo di lucro aperta a tutti i soggetti che fanno parte dell'ecosistema tecnologico locale e globale. Nata nel 2013, il suo scopo è promuovere quel lato di Barcellona che è in gran parte ancora sconosciuto—la scena tecnologica, attirando un mix di attori che solitamente è difficile vedere riuniti nello stesso edificio, se non per eventi particolari: imprenditori, start-up, imprese già consolidate, investitori, università, business school, imprese dei media, e agenzie governative. I membri sono attualmente più di 800. </p>
<p> Immagine per gentile concessione di Barcelona Tech City. </p>
<p> Barcelona Tech City è anche uno spazio di coworking per startup ma è, soprattutto, un campo tecnologico urbano: ovvero, un edificio in cui le startup possono testare direttamente le proprie tecnologie prima di lanciarle sul mercato. </p>
<p> È così che potresti finire a pagare alla cafeteria il tuo caffè usando il riconoscimento facciale grazie a un progetto sviluppato dal Payment Innovation Hub—e, mentre al momento questa tecnologia è oggetto di non poche, fondamentali, discussioni etiche e politiche, gli sviluppatori del progetto sostengono che sia garantita la massima sicurezza per i dati personali coinvolti. </p>
<p> Immagine per gentile concessione di Barcelona Tech City. </p>
<p> L’aspetto cruciale e innovativo di questo hub è la presenza di tutti gli attori che si interfacciano con l’ecosistema delle startup presenti in un unico luogo ogni giorno dell’anno. Questa commistione di generi, interessi, e capacità è la stessa che anima il festival di tecnologia Sónar+D e che, in generale, riverbera in tutta l’attività della capitale catalana negli ultimi anni. </p>
<p> Il Palau de Mar, dove sorge l’hub, serviva anticamente da magazzino per le merci che arrivavano al porto. Ora, in un certo senso, continuano a passare merci per quelle mura, ma immateriali e tecnologiche. </p>
<p> Fra le diverse startup lanciate al suo interno c’è Broomx, un’azienda che produce un sistema innovativo per entrare direttamente all’interno della realtà virtuale senza essere costretti a dover utilizzare un visore di VR. L’anno scorso Broomx aveva ottenuto il primo posto nella competizione tra startup del Sónar+D e quest'anno ha partecipato nuovamente all'evento offrendo agli spettatori la possibilità di immergersi in una serie di video a 360° proiettati sulle pareti. </p>
<p> Altre startup collegate a Barcelona Tech City sono ad esempio Letgo, uno store digitale che permette di vendere oggetti usati; ByHours che consente di prenotare in oltre 3000 hotel in pacchetti da 3, 6 e 12 ore; e SocialCar che offre una piattaforma per affittare la propria auto. </p>
<p> Barcelona Tech City, però, non si esaurisce qui: hanno infatti aperto da poco un vero e proprio campus nel centro città. Situato all’interno del Palauet, vi sono sei sale per eventi, alcune delle quali con una capacità fino a 200 persone distribuite su tre piani. </p>
<p> L’idea che ha spinto a dar vita a questo spazio è sempre la stessa: il desiderio di intrecciare i percorsi, combinare i generi, far incontrare e interagire la tecnologia con sfere come quella dell'arte, dello sport, della cultura, e della letteratura. </p>
<p> Immagine per gentile concessione di Barcelona Tech City. </p>
<p> Nei giorni del Sónar+D, Barcellona esplode di tecnologia, arte e innovazione, ma questo non è più da considerarsi un evento raro e limitato al solo festival: la stessa integrazione tra ricercatori, artisti, e startup fa parte del tessuto cittadino di Barcellona; certo, resta da capire quanto e come la spinta della città catalana a trasformarsi in una piccola ma prolifica Silicon Valley dell’Europa mediterranea saprà tenere conto anche dei movimenti più radicali che la animano—come i progetti per la decentralizzazione della rete e del controllo dei dati personali, o le piattaforme digitali per la partecipazione attiva dei cittadini alle decisioni politiche, e se saprà prendere solo il meglio di un modello che sta dimostrando sempre più i propri punti deboli. </p>
<p> Ma, se fino a questo momento abbiamo associato Barcellona ai festival musicali e alle vacanze estive, ora dobbiamo riconoscere che c’è una nuova ragione per perdersi nelle sue strade. </p>
</doc>
<doc url="https://www.vice.com/it/article/7xd8xa/tracciare-attivita-su-facebook-app-data-selfie" parent_folder="Vice 18-20" id="file17861891" filename="tracciare-attivita-su-facebook-app-data-selfie">
<p> Cosa ho scoperto tracciando per un anno la mia attività su Facebook </p>
<p> Il 23 febbraio del 2017 ho deciso di sfidare Facebook. Mi sono quindi messo nei suoi panni per cercare di capire come l’algoritmo interpreta ogni mia attività sul social network. Per più di anno ho quindi monitorato ogni singolo bit apparso sulla mia bacheca sfruttando l’estensione Data Selfie, sviluppata dalle designer e programmatrici Regina Flores Mir e Hang Do Thi Duc. </p>
<p> Il risultato è una descrizione di come il mio io digitale potrebbe essere visto dagli occhi di Facebook: </p>
<p> "Facebook probabilmente pensa di te che: sei un maschio rilassato, di sinistra, che mangia spesso fuori, che non bada allo stile quando compra vestiti e che nella vita è meno soddisfatto della maggior parte delle altre persone." </p>
<p> Secondo la mia attività sul social network sono “un maschio rilassato, di sinistra, che mangia spesso fuori, che non bada allo stile quando compra vestiti e che nella vita è meno soddisfatto della maggior parte delle altre persone.” </p>
<p> Può sembrare un profilo generico — una specie di oroscopo — ma racchiude in sé valutazioni relative alle mie preferenze politiche e religiose, al tipo di stile di vita che conduco e tiene traccia persino delle mie relazioni con gli amici online. </p>
<p> Data Selfie, infatti, registra le interazioni che stabilisco con la piattaforma Facebook: i like che ho messo ai post, i link che ho cliccato, il tempo che ho trascorso ed il contenuto di ogni singolo post, tutto quello che ho scritto dalla mia tastiera e persino gli oggetti presenti nelle immagini. Tutti questi dati sono stati salvati sul mio computer e analizzati dall’estensione. </p>
<p> È in questo modo che Data Selfie riesce a indicarmi gli amici con cui interagisco più spesso, le pagine a cui sono più interessato sulla base del tempo trascorso su di esse e persino segnalare, in ordine di like, le pagine o i profili che più preferisco. </p>
<p> Quando utilizziamo Facebook, contribuiamo a produrre una versione digitale di noi stessi che diventa il soggetto di riferimento per un’intera costellazione di terze parti che fanno a gara per raggiungere la nostra attenzione attraverso il sistema delle pubblicità. </p>
<p> "Ci sono dei danni nascosti quando non sappiamo chi ha accesso e chi usa i nostri dati." </p>
<p> Secondo Hang Do Thi Duc — co-fondatrice di Data Selfie e responsabile della gestione e manutenzione del progetto — in una certa misura abbiamo effettivamente perso il controllo sui nostri dati, e le conseguenze non sono facili da valutare: “a volte ci troviamo di fronte degli annunci pubblicitari specifici e non sappiamo nemmeno cosa gli altri vedono riguardo lo stesso argomento, come nel caso di Cambridge Analytica.” </p>
<p> Ma i problemi vanno oltre le pubblicità, aggiunge Do Thi Duc, dal momento che “potresti non superare un colloquio di lavoro perché l’azienda usa un qualche tipo di algoritmo per la selezione dei curriculum o si rivolge ai data broker per acquistare dei dati che rivelano dettagli su di te che non gli piacciono: ci sono dei danni nascosti quando non sappiamo chi ha accesso e chi usa i nostri dati.” </p>
<p> Data Selfie si spinge fino a offrire delle predizioni sulla mia personalità, sottolineando i tratti della mia indole, soffermandosi sulla mia sfera emotiva e sul mio livello di cooperazione con gli altri. </p>
<p> Queste previsioni sono effettuate sfruttando degli algoritmi di machine learning come Apply Magic Sauce e IBM Watson. Il primo viene sfruttato per i tratti psico-demografici, mentre il secondo per quanto riguarda l’analisi della personalità e la comprensione del linguaggio naturale. </p>
<p> L’estensione affonda le sue unghie anche nelle sfere intime, come l’orientamento religioso e politico, sottolineando il mio assolutamente inaspettato equilibrio fra cristianesimo e altri sistemi — che possono includere ateismo, agnosticismo, pastafarianesimo e jedi — o la mia completamente inesistente vicinanza a istanze conservatrici. </p>
<p> Questo tipo di errori e imprecisioni sono, secondo Do Thi Duc, elementi importanti poiché “utilizzando algoritmi pubblicamente disponibili è possibile mostrare alle persone cosa è possibile fare, e se a volte non sono corretti è anche quello un elemento rappresentativo dell’attuale stato dell’arte.” </p>
<p> “Dobbiamo renderci conto,” aggiunge Do Thi Duc, che “accurata o meno, la profilazione è ugualmente pericolosa: non si tratta di come vieni profilato, ma è il fatto stesso che tu lo sia. Così inizi a immaginare quali implicazioni potrebbe avere sia in positivo che negativo.” </p>
<p> Il capitalismo basato sulla sorveglianza — surveillance capitalism — è quindi riuscito a scavalcare ogni tipo di discussione riguardo la profilazione, aggirando e nascondendo domande fondamentali che sono rimaste senza risposta, e riuscendo a sedimentarsi, di fatto, come una struttura del mondo digitale apparentemente non revocabile. </p>
<p> L’attuale modello economico e infrastrutturale di internet, infatti, si basa sulla costante raccolta, rifinitura e sfruttamento della nostra copia digitale. </p>
<p> Dobbiamo ricordarci che il problema non riguarda solamente Facebook, è l’intero ecosistema e modello di business che si basa sui dati. </p>
<p> Secondo Do Thi Duc, il surveillance capitalism modella ogni parte della nostra vita: “ogni app gratuita sul tuo smartphone e ogni sito web che visiti ti traccia per estrarre valore dai tuoi dati.” </p>
<p> Nel caso di Data Selfie, i dati vengono conservati localmente nel computer; solo informazioni prive di dati personali identificabili vengono mandate ai server e non vi è alcun database dei dati relativi agli utenti che hanno installato l’applicazione, come sottolineato nella sezione privacy del sito del progetto. I dati raccolti, inoltre, possono essere esportati e importati comodamente in formato JSON, permettendo così a chiunque di analizzare ciò che Facebook ci mostra in bacheca. </p>
<p> È importante sottolineare, però, che l’analisi effettuata da Data Selfie non è assolutamente comparabile a quella che può essere effettuata direttamente da Facebook stessa — non ha accesso ai nostri numeri in rubrica, alla posizione GPS, al nostro grafo delle relazioni, e ai dati che negli anni abbiamo fornito a Facebook mettendo i like alle singole pagine. Con Data Selfie, quindi, possiamo avere un assaggio limitato delle potenzialità del social network. </p>
<p> Ma si tratta pur sempre di un occhio indiscreto sulla nostra attività personale: vedere scritto che secondo i modelli predittivi non sono iscritto in palestra, che non mi piacciono le attività all’aperto, che sono interessato ai temi ambientali e che cado vittima degli acquisti impulsivi mi fa venire i brividi. </p>
<p> Si tratta di informazioni personali sulle quali voglio avere pieno controllo e non voglio che siano facilmente ottenibili semplicemente effettuando una banale richiesta tramite le API di Facebook o sfruttando il sistema delle inserzioni online. </p>
<p> Il caso di Cambridge Analytica sembra aver profondamente scosso l’opinione pubblica — non senza creare dubbi sui modi in cui il tema viene trattato — ma allo stesso tempo, sottolinea Do Thi Duc, “dobbiamo ricordarci che il problema non riguarda solamente Facebook, è l’intero ecosistema e modello di business che si basa sui dati. Abbiamo bisogno di maggiori regolamentazioni ma allo stesso tempo dobbiamo ottenere una maggiore alfabetizzazione riguardo il web e i dati, e anche un certo grado di igiene digitale.” </p>
<p> A maggio entrerà in vigore il regolamento europeo sulla protezione dei dati personali che sembra promettere strumenti efficaci per contrastare l’abuso dei nostri dati ma, allo stesso tempo, secondo Do Thi Duc, “è interessante vedere aziende che, pur facendo parte di questo sistema e contribuendo economicamente ad esso, possono fare pressione sulla base di doveri morali” — come nel caso di Mozilla, che ha affermato di smettere di utilizzare le pubblicità su Facebook. </p>
<p> Il progetto Data Selfie si concluderà a giugno, poiché i costi per utilizzare le API degli algoritmi di machine learning sono significativi, ma Do Thi Duc vuole lasciare online una versione a disposizione di chiunque voglia mettere in piedi un proprio esperimento. </p>
<p> Ogni volta che aprirò Facebook mi mancherà il timer dell’estensione in basso a sinistra che, cercando di monitorare il tempo dedicato ai singoli post, ha svolto anche la funzione di memento mori digitale, ricordandomi che sono costantemente sorvegliato dal social network. </p>
</doc>
<doc url="https://www.vice.com/it/article/zmdq88/uber-prima-intelligenza-artificiale-usa-ricordi-memoria-curiosita-giocare-videogiochi" parent_folder="Vice 18-20" id="file17861886" filename="uber-prima-intelligenza-artificiale-usa-ricordi-memoria-curiosita-giocare-videogiochi">
<p> Questa intelligenza artificiale usa i propri ricordi per giocare ai videogiochi </p>
<p> I ricercatori di Uber hanno trovato un modo vagamente inquietante per far completare 'Montezuma's Revenge' e 'Pittfall!' all'intelligenza artificiale Go-Explore: dotarla di curiosità e memoria. </p>
<p> Montezuma's Revenge, immagine via YouTube. Blade Runner, immagine via IMDB. Composizione: Motherboard </p>
<p> Alcuni vecchi videogiochi — come Montezuma’s Revenge e Pitfall!, entrambi usciti per Atari 2600 negli anni Ottanta — presentano però sfide aggiuntive per le intelligenze artificiali. Questi videogiochi hanno ricompense rare e spesso difficili da interpretare e, a volte, è necessario tornare indietro ed esplorare nuovamente aree già visitate per proseguire; le intelligenze artificiali non sono particolarmente brave in queste due situazioni — e, in un certo senso, come non capirle: provate voi Montezuma’s Revenge se pensate che sia un gioco facile. </p>
<p> Per completare questi giochi con successo, in altre parole, sono necessarie due caratteristiche di pensiero molto umane: la memoria e la curiosità. Ora, un progetto di ricerca di Uber ha provato a dotare un’intelligenza artificiale di entrambe, con risultati incoraggianti, per quanto vagamente inquietanti. </p>
<p> L’assenza di ricompense frequenti disorienta le macchine — perché non hanno indizi su quali siano le azioni corrette da compiere —, ma esiste da tempo una soluzione parziale a questo problema: impostare delle “ricompense intrinseche” premiando le IA per azioni corrette ma altrimenti non suggerite. Per esempio, un’IA può essere ricompensata quando esplora zone nuove. </p>
<p> Anche con questi sistemi le IA avevano però grossi problemi ad affrontare Montezuma’s Revenge e Pitfall!, a causa del secondo inghippo: si dimenticavano di tornare indietro a esplorare luoghi già attraversati. </p>
<p> Immaginate questa situazione: l’IA si trova davanti a un bivio, sceglie la strada di sinistra, la esplora e resta bloccata perché le manca una chiave. È possibile che l’IA torni indietro, imbocchi il corridoio di destra e trovi la chiave, ma cosa la convincerà a prendere nuovamente il corridoio di sinistra? Per arrivare a dove si era bloccata prima, deve attraversare molteplici zone già esplorate per cui non otterrà più alcuna ricompensa intrinseca per l’esplorazione. </p>
<p> Nel 2017, alcuni ricercatori hanno provato a far giocare un'IA programmandola affinché non si concentrassero sulle normali ricompense del videogioco, ma si mettessero in situazioni di cui non conoscessero ancora le conseguenze — perché insomma fossero curiose. In un esperimento, i ricercatori hanno tolto ogni ricompensa da Super Mario Bros., ma l’IA ha comunque imparato a evitare i nemici e a ucciderli: secondo il paper relativo al caso, questo è accaduto perché morire avrebbe fermato la partita, impedendo alla macchina di continuare a soddisfare la sua curiosità. </p>
<p> I ricercatori di Uber hanno però fatto un passo ulteriore: la loro IA Go-Explore ha una qualche forma di curiosità (l’esplorazione è anche in questo caso una ricompensa intrinseca), ma ha anche memoria del passato. Il metodo più semplice adottato per far ricordare alla IA i luoghi attraversati è commovente nella sua umanità: le schermate del gioco vengono compresse sino a diventare immagini a bassissima risoluzione (8x11 pixel), ricordi sfocati in cui emergono alcuni dettagli. </p>
<p> Gli sviluppi di questa tecnologia sono piuttosto impressionanti. OpenAi aveva ottenuto 17500 punti in Montezuma’s Revenge, mentre l’IA di Uber è arrivata fino a due milioni di punti. E in Pitfall! — in cui finora quasi nessuna IA aveva superato il punteggio di zero — Go-Explore ha ottenuto 21000 punti, superando i punteggi normalmente ottenuti dagli esseri umani. </p>
<p> La realtà non ha ricompense frequenti e ben posizionate, non ti premia per ogni buona azione e a volte costringe a fare lunghi percorsi prima di mostrarti i primi risultati. È simile a Montezuma’s Revenge e Pitfall!, e per questo è importante che una IA sappia destreggiarsi neilabirinti dei due classici del videogioco. Eppure, c’è anche qualcosa di sottilmente inquietante nell’idea di dare una qualche memoria a una intelligenza artificiale, o nell’idea che una IA non voglia morire perché questo le impedirebbe di scoprire cose nuove in futuro. </p>
<p> Fa pensare, inevitabilmente, al finale di Blade Runner di Ridley Scott — con i suoi replicanti che non vogliono essere terminati, perché vogliono ricordarsi cosa hanno visto e vogliono vedere ancora —, o degli androidi che animano il parco di divertimenti estremi della serie HBO Westworld, che proprio grazie ai ricordi incorporati nel proprio cervello sintetico guadagnano una coscienza di sé. </p>
</doc>
<doc url="https://www.vice.com/it/article/qv7zkw/video-deep-fake-persone-vere-shining" parent_folder="Vice 18-20" id="file17861874" filename="video-deep-fake-persone-vere-shining">
<p> Sta diventando davvero troppo facile creare video deep fake di persone vere </p>
<p> La settimana scorsa alcuni video in cui—a prima vista—l'attore Jim Carrey sembra reinterpretare (troppo) fedelmente alcune scene molto famose del film Shining al posto del vero protagonista (Jack Nicholson) sono diventati virali. In realtà, i video sono un deep fake: il volto di Carrey è stato innestato artificialmente sul corpo di Nicholson da un autore noto con lo pseudonimo di Ctrl Shift Face, grazie a un tool open source chiamato DeepFaceLab. </p>
<p> Realizzare video deep fake—sia con fini innocui o di puro virtuosismo, come nel caso del video di Ctrl Shift Face, sia con fini decisamente più discutibili e inquietanti, come nel caso recente della app DeepNude, che trasformava qualsiasi foto di donna in un nudo—è sempre più facile. Questo perché, nonostante i deep fake si basino su tecnologie sofisticate come le reti neurali, non richiedono in realtà grandi doti informatiche, e, alle volte, basta un'immagine sola per ottenere un ottimo effetto. </p>
<p> A maggio, i ricercatori del Samsung AI Center di Mosca hanno dato l'esempio perfetto di questo concetto, sviluppando un modo per creare "ritratti viventi" da un dataset molto ridotto. </p>
<p> La tecnica sviluppata dai ricercatori si basa sull'utilizzo di una o pochissime immagini per allenare il modello e creare un ritratto animato convincente. Con l'aggiunta di qualche scatto in più—otto, o 32 fotografie—il realismo migliora nettamente. </p>
<p> Poiché necessitano solo di un'immagine sorgente, i ricercatori sono riusciti ad animare dipinti e ritratti fotografici famosi, con risultati a dir poco inquietanti. Fyodor Dostoevsky—che è morto ben prima che le cineprese diventassero un prodotto di consumo di massa—si muove e parla come se fosse impresso su una pellicola in bianco e nero. La Gioconda muove la bocca e gli occhi silenziosamente, sorridendo di sfuggita. Salvador Dalì si lamenta, mentre i suoi baffi vibrano. </p>
<p> Questi "modelli fotorealistici di mezzibusti parlanti" sono creati usando reti neurali convoluzionali (o CNN): i ricercatori hanno allenato un algoritmo su un ampio dataset di video di primi piani di persone che parlano, tutte di aspetti fisici diversi. Nello specifico, hanno usato i database disponibili pubblicamente di VoxCeleb, che contengono oltre 7.000 immagini di celebrità prelevate da video di YouTube. </p>
<p> In questo modo il programma si abitua a identificare ciò che i ricercatori chiamano "i punti di riferimento" del volto: occhi, posizioni della bocca, lunghezza e forma del setto nasale. </p>
<p> La differenza, rispetto ad altre tecniche di deep fake e altri algoritmi che usano le reti generative avversarie, è significativa. Anziché insegnare all'algoritmo come incollare una faccia su un'altra usando un catalogo di espressioni prelevate da una persona sola, usano i tratti del viso che sono comuni alla maggior parte delle persone per poi manovrare come un pupazzo un nuovo volto. </p>
<p> I ricercatori hanno scritto nel paper che riconoscono potenziali applicazioni per avatar realistici in conferenze video, videogiochi ed effetti speciali—ma il senso di inquietudine ci trattiene spesso dall'abbracciare pienamente l'uso di strumenti del genere per le persone reali. Sperano che il loro lavoro possa cambiare questa cosa, dati i requisiti minimali e il realismo "perfetto." </p>
<p> Questo articolo è apparso originariamente su VICE US. </p>
</doc>
<doc url="https://www.vice.com/it/article/vbavab/wovo-prova-sensemax-porno-realta-virtuale-motion-sensing" parent_folder="Vice 18-20" id="file17861884" filename="wovo-prova-sensemax-porno-realta-virtuale-motion-sensing">
<p> Abbiamo provato il porno interattivo con la realtà virtuale </p>
<p> Siamo andati da WOVO a Milano per testare SenseMax, il masturbatore che sincronizza il ritmo dei porno in VR con quello della tua mano. </p>
<p> Se è vero che le maggiori spinte per l’innovazione tecnologica vengono favorite dalla ricerca in ambito militare e da quella che riguarda la pornografia, qui da Motherboard non siamo entusiasti delle armi e preferiamo seguire gli sviluppi del secondo ambito. Un esempio particolarmente significativo è quello della realtà virtuale. WOVO — la boutique milanese dedicata all’erotismo che ha anche curato una rubrica dedicata al sesso su i-D — ci ha proposto di testare un sistema per fruire in modo interattivo del porno in VR ideato da SenseMax, e noi siamo andati a provarlo direttamente nel loro store. </p>
<p> Il sistema si chiama Sense Ecosystem e sfrutta una app che mette a disposizione una serie di video porno POV (Point-Of-View) da visualizzare con un visore in VR di quelli in cui si inserisce il proprio telefono. Per ora, tutti i video permettono di calarsi soltanto nei panni di un performer maschio e il sistema in generale è pensato per un pubblico maschile — la scelta assieme a quella di produrre ”porno classici” è dovuta al fatto di dover lanciare un prodotto sul mercato con degli standard di produzione basati su dati commerciali: tanto più il sistema si diffonderà, tanto più sarà possibile renderlo più inclusivo e sperimentare con generi diversi, ci hanno spiegato da WOVO. </p>
<p> Gli autori del pezzo mentre assistono alla spiegazione sulle funzionalità di Sense Ecosystem. </p>
<p> Lo smartphone su cui viene eseguita l’applicazione si connette tramite bluetooth a due dispositivi che possono essere usati in alternativa: SenseBand e SenseTube. Il primo è un braccialetto e il secondo un masturbatore, cioè un oggetto in cui inserire un pene o un dildo. Entrambi rilevano, attraverso il motion-sensing, la frequenza dei movimenti delle mani durante la masturbarzione e modificano i movimenti e il comportamento dei performer del video in base a essa. L’interazione è garantita anche da una serie di tasti che permettono di aumentare la vibrazione del masturbatore, cambiare scena e fare raggiungere il climax agli attori. </p>
<p> Come ci spiegano da WOVO, più che una sostituzione del sesso questo strumento è un'estensione dell'esperienza del porno fornita attraverso dei prodotti dal design all’avanguardia. Tra i valori di SenseMax, infatti, come scrivono sul loro sito, c’è l’interesse a rendere le persone più felici e più sane, perché credono che la realtà virtuale possa aiutare chi è affetto da ansia o disfunzioni sessuali a superarli in un ambiente sicuro. Ecco com’è stato provare questa esperienza porno in VR da un punto di vista maschile e femminile. </p>
<p> Gli autori del pezzo saggiano le capacità vibratorie di SenseTube. </p>
<p> Federico: </p>
<p> Per me il porno è interessante quanto più rappresenta situazioni difficilmente replicabili nella realtà o se può insegnarmi qualcosa che non ho mai immaginato. Al contrario, ho sempre avuto molta difficoltà ad apprezzare i generi più mainstream come quello proposto in questi primi video disponibili sul sistema. Il fatto è che trovo molto stereotipate le pratiche sessuali e le dinamiche con cui interagiscono gli attori dei porno mainstream, in particolare la loro estetica. E se si parla di realtà virtuale iniziano i guai per una persona che tende a perdersi nei dettagli come me. </p>
<p> Ho iniziato a concentrarmi troppo sulle unghie finte, sul piercing all'ombelico e i tatuaggi tribali della performer. Inoltre, quando ho posato lo sguardo sulle parti visibili del perfomer maschio, il confronto impietoso rispetto al mio corpo per nulla atletico mi ha gettato nello sconforto (mitigato solo dal sollievo di sapere che la mia pelle non ospita tatuaggi tribali.) Insomma, l'esperienza era veramente coinvolgente, ma il problema era che mi stavo ritrovando a vivere in modo immersivo una situazione erotica che non rispecchiava i miei gusti, e per rendere il tutto più eccitante avrei dovuto usare l’immaginazione. </p>
<p> Questo mi ha fatto riflettere su quanto stavo sottovalutando il ruolo dell'immaginazione in tutte le nostre esperienze, virtuali o meno. In fondo, visto che non esiste il porno perfetto in cui succede proprio tutto quello che sogniamo, siamo sempre costretti a usare l’immaginazione per apprezzarne uno. Ed è qui che entra in gioco la parte interattiva dell'esperienza. </p>
<p> L'autore interagisce con il sistema attraverso i pulsanti di SenseBand. </p>
<p> Dopo aver capito come regolare i movimenti della performer in base alla frequenza dei movimenti del polso, ho mosso il masturbatore alla mia frequenza preferita. Dopo qualche secondo di latenza, i movimenti della donna si sono adattati al mio input e i suoi gemiti sono diventati così forti da spingermi a premere il tasto che permetteva di farle raggiungere il climax. A quel punto, ho esultato come se avessi vinto il livello finale di un videogioco portando il masturbatore al cielo come si fa con un trofeo. </p>
<p> Proprio allora ho capito il grande valore del sistema: la possibilità di interagire con un personaggio virtuale, ricevendo dei feedback visivi e uditivi che dipendevano da un movimento che può dare piacere anche a me, non mi ha lasciato indifferente. È vero, il video si rifaceva a un immaginario molto lontano dai miei modelli erotici — che come i più attenti avranno intuito, tra le altre cose, escludono categoricamente i tatuaggi tribali — ma la sensazione di poter dare del piacere a un personaggio — per quanto virtuale — ha creato una minuscola breccia nelle barriere impenetrabili che avvolgono il mio cuore di ghiaccio e mi ha fatto intuire come farlo sciogliere — dove questa del cuore di ghiaccio che si scioglie è solo una metafora. </p>
<p> L'autore alle prese con SenseTube. </p>
<p> Antonella: </p>
<p> Per prima cosa ho indossato il bracciale che serve a coordinare i movimenti del polso con le movenze dei performer nel VR. Poi ho messo il visore e mi sono ritrovata subito immersa nella scena di un porno dei più classici: una ragazza di colore molto bella si muoveva su e giù sopra di me. Il realismo virtuale mi ha portata innanzitutto a esplorare meglio il contesto. Girando la testa potevo direzionare lo sguardo sui movimenti dei miei addominali, sull’arredamento minimale della stanza e sul corpo della donna. </p>
<p> Ho provato tutte le posizioni possibili tentando di coordinare sempre meglio il mio polso con quanto accadeva nel VR, ma arrivata alla fine non credo di esserci mai riuscita per bene. Nel corso dell’esperienza, infatti, c’erano una serie di fattori che disturbavano la mia attenzione, già altalenante di suo. Il primo era che, banalmente, non avevo dei genitali su cui esercitare il polso: dover scuotere la mano a vuoto rendeva il tutto poco realistico, uno stimolo fisico avrebbe reso molto più convincente quanto accadeva nel visore. Ma non posso farci niente se non sono un uomo. </p>
<p> Inoltre ero imbarazzata dai gemiti della performer e dal fatto che fossero, come vuole una certa tradizione porno, piuttosto esagerati. Il suo modo di gemere quando mi praticava sesso orale era particolarmente irrealistico, anche perché da parte dell’uomo non c’era nessuna intenzione di coinvolgerla o eccitarla. Nel contesto virtuale era sottinteso che lei fosse completamente al mio servizio, pronta a mettersi in ogni posizione e a esagerare l’eccitazione per gratificare il mio ego. </p>
<p> La membrana in silicone all'interno di SenseTube. </p>
<p> Per quanto il video rappresenti una situazione di sudditanza in cui una donna non dovrebbe mai trovarsi — se non per legittima scelta — per ora è un porno interattivo pensato per gli uomini, e in questo è perfettamente conforme all’estetica dominante. Da donna, non credo che simulatori del genere debbano essere giudicati severamente, ma aspetto il momento in cui la varietà di situazioni proposte includerà anche altri modi di intendere il sesso. Di sicuro, momentaneamente, SenseMax propone un punto di vista fallocentrico da cui è necessario emanciparsi. </p>
<p> Nel complesso, però, è stata un’esperienza interessante. Il mio orientamento sessuale indefinito ha giocato un suo ruolo, e in qualche zona remota del mio cervello mi sono calata perfettamente nei panni del performer maschio che incarnavo. Ho soddisfatto un istinto primario che esisteva già da qualche parte. Consiglio SenseMax a qualsiasi donna sia curiosa di provare cosa vuol dire avere un pene e usarlo a letto. In fondo è una curiosità che abbiamo più o meno tutte. E non voglio certo pensare che abbia ragione Freud quando dice che c’è una percentuale di invidia. </p>
</doc>
