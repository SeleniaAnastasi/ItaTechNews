<doc url="https://www.vice.com/it/article/43pxjd/anthropunk-rapporto-industria-tech-con-immaginario-fantascienza-e-realta-sociale" parent_folder="Vice 16-17" id="file17861809" filename="anthropunk-rapporto-industria-tech-con-immaginario-fantascienza-e-realta-sociale">
<p> Perché la fantascienza non sarà mai la nostra realtà sociale </p>
<p> L'industria tecnologia trae ispirazione dalle storie di fantascienza per creare il nostro mondo futuro, senza accorgersi che rischia di escludere grossa parte della società. </p>
<p> S. A. Applin, Ph.D. è un antropologa che si dedica alla ricerca in ambito di human agency, algoritmi, AI e automazione nel contesto dei sistemi sociali. Seguila su Twitter. </p>
<p> “Il problema di ogni gattino è che prima o poi diventerà un gatto.” — Ogden Nash </p>
<p> La fantascienza è meravigliosa. È fonte di grande ispirazione, è divertente da leggere e dà agli esseri umani tantissimi spunti. Tuttavia, non dovrebbe essere considerata come un manuale di istruzioni per creare cose reali nel mondo, non senza prima aver considerato le conseguenze che questo potrebbe avere sulla società. </p>
<p> Uno dei principali problemi legati al riconoscimento facciale e alle tecnologie derivate nasce quando le grandi aziende, che hanno la capacità di raggiungere milioni di persone, decidono di testare sul campo questo strumento di sorveglianza potentissimo; qui le conseguenze diventano reali e immediate. Lo scorso anno ho scritto che gli esseri umani stavano diventando “cibo per algoritmi,” nel senso che tutti i dati che produciamo vanno ad alimentare gli algoritmi di Amazon e soci che si nutrono di quelle informazioni per profilarci e rintracciarci in ogni dove, usando le nostre impronte digitali per controllarci. </p>
<p> La scorsa settimana, in un editoriale di opinione sul Guardian, Peter Asaro, Kelly Gates e altri ricercatori hanno scritto che Amazon non solo sta sviluppando un’intera “infrastruttura di riconoscimento facciale,” ma sta anche raccogliendo “una mole enorme di dati personali sugli individui, tipo cosa leggono e cosa guardano” e grazie a Echo e Alexa sa anche “di cosa parlano a casa.” Gli studiosi descrivono questa modalità di raccolta dati come un “apparato massivo e automatizzato di sorveglianza” che richiede “un altrettanto ampio sistema di supervisione,” che “non è ancora stato sviluppato.” </p>
<p> E forse mai lo sarà. Per capire perché, è importante capire chi sono le persone che stanno sviluppando questi dispositivi, e per quali motivi lo stanno facendo. Queste aziende, in quanto a ricchezza, disponibilità di risorse e contatti con gli utenti spesso superano i governi. Tra l’altro, quando viene sviluppata una nuova tecnologia, ci vuole molto tempo prima che siano approvate e vagliate nuove norme a riguardo. Ecco perché in tantissimi studiosi, esperti di etnicismo e dipendenti delle aziende tech stanno richiamando l’attenzione sul tema della sicurezza e della tutela degli utenti. </p>
<p> Il mio lavoro di ricerca esamina la capacità d’azione umana e il tema della scelta nel contesto dell’automazione, mentre nella mia tesi di dottorato ho analizzato il comportamento dei produttori della Silicon Valley in un arco di tempo di otto anni. Ne so qualcosa di innovazione, e in particolare di “innovatori fuori dagli schemi.” Ci sono due possibili ragioni per cui quello che fanno queste persone è pericoloso: l’interpretazione letterale della fantascienza come reale fonte di ispirazione, e l’applicazione errata del Principio di Pareto. </p>
<p> La fantascienza non è realtà sociale </p>
<p> Chi crea le tecnologie e chi possiede le aziende è influenzato dalla fantascienza per diverse ragioni. Alcune di queste hanno a che fare con la narrativa dell’eroe outsider, che usa le sue conoscenze e abilità per risolvere un problema, inventando una nuova soluzione e riadattando tecnologie e strumenti esistenti per far fronte al problema. Altre ragioni hanno a che fare con la creazione di una società utopistica “migliorata” da strumenti automatizzati che ci fanno risparmiare tempo e fatica. </p>
<p> Basta pensare a Star Trek, Bladerunner, Star Wars, Minority Report e tanti altri film, come altrettanti libri: qui tutto fila perfettamente liscio. Quando qualcosa va storto, c’è sempre qualcuno che ha un’intuizione geniale per risolvere il dramma. E anche quando la fantascienza si scaglia contro l’umanità, come succede in 2001: Odissea nello spazio, i ritrovati tecnologici e i gadget high tech sono comunque presentati come una “tecnologia cool”, tralasciando spesso il messaggio di allerta che era alla base del film. </p>
<p> I miti nella fantascienza sono tanti, primo tra tutti il fatto che l’automazione sia sempre perfettamente funzionante e venga utilizzata senza alcun intoppo nelle sue applicazioni — ci piacerebbe tanto, ma non è sempre così. Nella fantascienza i problemi si risolvono perché gli autori hanno — ovviamente — pensato a una soluzione. Sì, ma la soluzione vale giusto nella realtà immaginaria, e spesso è solo abbozzata e mai testata. </p>
<p> I miliardari delle aziende tech e gli sviluppatori che si lasciano influenzare dalla fantascienza tendono a credere che quello che funziona nella fantascienza funzioni anche nella vita reale, nella cultura e nella società contemporanee, senza considerare il quadro d’insieme, né verificarne la fattibilità. </p>
<p> Gadget, servizi strabilianti e tecnologie impensabili funzionano nella fantascienza perché è pura finzione. Funzionano perché è narrativa, e i loro autori e sceneggiatori li hanno immaginati e mostrati come funzionanti. Funzionano perché nella finzione è facile far quadrare tutto, perché non sono cose reali e nessuno verifica se nella realtà funzionerebbero davvero. </p>
<p> Quando tentiamo di riprodurre nella realtà quello che succede nella finzione, non vuol dire che tutto funzionerà come nel racconto o nel film. Non è possibile. Contesto, momento storico e persone sono differenti. E soprattutto la fantascienza è finzione, non dimentichiamolo. </p>
<p> Lo stesso concetto vale per molte altre cose, oltre al riconoscimento facciale. Vale per tante tecnologie che possono funzionare in alcuni contesti, ma non in tutte le società. Tra questi: le auto a guida autonoma, i droni, i jetpack, le auto volanti, la realtà virtuale, la realtà aumentata, il riconoscimento vocale, le conversazioni con i chat-bot, i dispositivi intelligenti con cui parlare in casa come Google Home, Amazon Alexa, HomePod e Siri di Apple, Cortana Home Assistant di Microsoft, l’autocomplete di Gmail, Google Duplex, le biciclette e gli scooter in free-sharing, i robot killer, i delivery robot, i supermercati automatizzati, i software rideshare e tantissime altre tecnologie che oggi stanno plasmando la nostra realtà. L’Internet delle Cose a livello industriale, i robot in fabbrica e gli algoritmi della logistica contribuiscono a rendere sempre più tecnologica la nostra esperienza di consumatore, senza che noi ce ne rendiamo conto. </p>
<p> La tecnologia di riconoscimento facciale e altri sistemi di raccolta dati, sorveglianza e tracking di ogni tipo delle grandi aziende (Google, Apple, Microsoft, Amazon, ecc.) sono rappresentati come una sorta di piano perfetto basato sulla raccolta di narrative fittizie che solo perché le cose sono inventate, funzionano egregiamente — ovvio, no? </p>
<p> Le invenzioni e le creazioni ispirate alla fantascienza non devono soddisfare i criteri di una società complessa. Non devono rispettare le esigenze e la cultura di tutti, non devono essere utilizzabili da anziani o disabili e non considerano le differenze di genere. </p>
<p> Le tecnologie descritte nelle opere di fantascienza non devono funzionare — se non in quel mondo immaginario in cui sono inserite, e in cui necessariamente funzionano, grazie all’astuzia degli autori. </p>
<p> Le aziende che hanno investito e inventato nuove tecnologie sulla base di immaginari mitologici e futuristici, e che oggi cercano di realizzarle e applicarle al presente, non si rendono conto che la società attuale non è ancora pronta e forse mai lo sarà. </p>
<p> Oggigiorno, l’uomo si deve abituare all’idea che sarà identificato tramite il suo volto. Con il machine learning, i big data e le IA il processo di adattamento è sempre più ricco e complesso. </p>
<p> L’adattamento dell’uomo è necessario, per via di tutte quelle tecnologie ispirate alla finzione e trasposte nella realtà. La nostra vita ormai è un continuo apporto di dati agli algoritmi, oppure un disperato tentativo di vivere aggirandoli. Alcuni sono divertenti, altri terrificanti (in particolare quando l’algoritmo arriva a uccidere, o a creare situazioni molto pericolose). È un caos minaccioso ed in continua espansione. </p>
<p> Ma ricordiamoci che tutte queste fantasie non vengono testate. Non vengono messe alla prova. Sono impiegate su larga scala ma sono ancora imperfette. </p>
<p> Ogni rappresentazione tratta dalla fantascienza o dalla fantasia potrebbe non essere compatibile con la visione di altri soggetti che stanno sviluppando la stessa cosa. Noi esseri umani e il mondo reale che abitiamo, fatto di corpi, culture e società, siamo diventati il banco di prova per diversi “progetti” tecnologici in ogni momento. Le tecnologie che si basano sulla fantascienza non sono create in modo sincrono e nel momento in cui vengono sviluppate, anche altri potrebbero essere nella fase di progettazione delle stesse tecnologie o simili. </p>
<p> Si parla quindi di PolySocial Reality (PoSR), un modello dove confluiscono informazioni provenienti da fonti diverse, in momenti diversi. Queste attività possono compromettere la connessione positiva e la cooperazione per molti. </p>
<p> I nostri governi come sono strutturati oggi non sono in grado di proteggerci — non capiscono nemmeno il fenomeno nella sua interezza. Le tecnologie di sorveglianza non testate potrebbero creare gravi danni alla società. Almeno, le misure di protesta sono state efficaci: oltre 300 studiosi e ricercatori hanno offerto il proprio supporto agli impiegati che hanno creato una petizione per chiedere a Microsoft di non implementare Azure con ICE [l’agenzia federale americana che si occupa di immigrazione, nota per la brutalità dei propri mezzi, ndt]. Come risultato di questa iniziativa, Microsoft ha chiesto al governo americano di legiferare sull’utilizzo della tecnologia di riconoscimento facciale, e ora sembra che stiano procedendo. </p>
<p> Inoltre, anche altri governi stanno promuovendo iniziative diverse per difendere i propri cittadini in vari modi e in diverse regioni. Eppure, ogni governo è strettamente legato alla propria area geografica di competenza, mentre le aziende della Silicon Valley e la loro influenza, nonostante le recenti norme legali di protezione, non conoscono confini. </p>
<p> Utilizzò questo caso per studiare la distribuzione impari del reddito, con un esempio ben più noto secondo cui il 20 percento dei proprietari terrieri in Italia dell’epoca avrebbe detenuto l’80 percento delle terre. Da un punto di vista economico, input e output sono distribuiti in modo irregolare. </p>
<p> Joseph M. Juran, ingegnere e consulente, venne a conoscenza del lavoro di Pareto e lo applicò al suo campo di studi: l’ingegneria meccanica e il controllo qualità. Juran ha adattato le scoperte di Pareto, rinominandole così come Principio di Pareto. Questo concetto è stato utilizzato in meccanica per mostrare che un piccola percentuale di lavoro può generare grandi risultati. Lo scopo per cui venne applicato il Principio era concentrarsi sulle minime quantità di lavoro o sforzo e sull’enorme quantità di risultati che potrebbero portare. Il Principio di Pareto viene adottato nei modelli di business e in molti ancora lo utilizzano per giustificare le proprie decisioni nello sviluppo di prodotti. </p>
<p> Con il tempo, interpretazioni diverse del Principio di Pareto nella creazione di software e nel marketing hanno dato vita alla convinzione che “un prodotto minimo funzionante” sia sufficiente per essere commercializzato. In questo modo, la regola 80/20 è stata modificata nel contesto per sostenere la produzione e la vendita di software incompleti e non testati integralmente. </p>
<p> Questo significa che software non funzionanti al 100 percento vengono utilizzati dai dipartimenti di polizia, dai governi e da aziende private. Questo è molto pericoloso. </p>
<p> Gli autori e creatori delle opere di narrativa che hanno ispirato queste tecnologie non sono responsabili del proprio lavoro creativo e della minaccia che questo rappresenta per la società. Tuttavia, i miliardari della tecnologia considerano la fantascienza come una guida, piuttosto che una semplice storia inventata e questo è il vero problema. </p>
<p> Se il mondo automatizzato funziona per le persone nel presente, le probabilità che un mondo fantascientifico funzioni davvero esistono solo se rimaniamo in quel tasso di accuratezza del 97 percento. Chi non è in quella percentuale (e, ve lo assicuro, molti di noi non lo sono) e non ha il potere e la disponibilità della tech elite, è diventato soggetto di un test involontario da parte di chi ha deciso di applicare la fantascienza alla nostra vita reale. Non abbiamo scelta, siamo parte di questo esperimento. </p>
<p> È arrivato il momento che laboratori, uffici, startup e aziende assumano scienziati sociali che li aiutino a capire che la loro visione del mondo potrebbe non combaciare con la realtà e che prodotti e servizi potrebbero dover subire delle variazioni prima di essere messi sul mercato. Questa situazione non farà altro che peggiorare, visto che sempre più tecnologie vengono introdotte senza controllo o supervisione. </p>
<p> Siamo sopraffatti dalla situazione, ci sono troppi stimoli e stiamo forzando il nostro adattamento più del dovuto, oltre le nostre possibilità. Come risultato, stiamo sviluppando ogni tipo di strategia possibile per tirare avanti, ma poche di queste funzionano con la semplicità dell’automazione che siamo abituati a vedere nei film di fantascienza. </p>
<p> Questo articolo è apparso originariamente su Motherboard US. </p>
</doc>
<doc url="https://www.vice.com/it/article/mbajpn/chi-sono-gli-italiani-che-investono-in-ethereum" parent_folder="Vice 16-17" id="file17861830" filename="chi-sono-gli-italiani-che-investono-in-ethereum">
<p> Chi sono gli italiani che investono in Ethereum? </p>
<p> Abbiamo chiesto ad un po' di connazionali come se la passano con la criptovaluta sulla bocca di tutti. </p>
<p> In questo ultimo periodo la critpovaluta Ethereum sta facendo parlare molto di sé. Dalla vendita dei suoi domini internet fino al misterioso crollo del suo valore che nel giro di pochissimo tempo ha fatto sfiorare alla valuta i 10 centesimi per unità dai quasi 300 di partenza. Nel frattempo, chi non riesce a costruirsi un PC miniera da solo prova ad acquistarne di già assemblati a un prezzo molto più elevato rispetto a quello di mercato. </p>
<p> Visto che abbiamo già riportato l'esperienza degli investitori statunitensi, abbiamo voluto sentire l'opinione di qualche connazionale — con un'unica eccezione dalla Svizzera — che investe in Ethereum. </p>
<p> Riccardo, 20 anni, studente </p>
<p> Quali sono i pregi e difetti di Ethereum, secondo te? </p>
<p> Ethereum è forse la tecnologia migliore per la pubblicazione di smart contract. Fin troppe società ne stanno cercando di sfruttare le potenzialità passando l'enterprise Ethereum Alliance, che lega centinaia di società, imprenditori e startupper. Come sistema di pagamento, però, continuo a preferire bitcoin perché non è supportato da nessun ente, stato o associazione e apprezzo la sua natura deflazionabile. </p>
<p> Come vedi il futuro delle criptovalute? Secondo il Word Economic Forum, nel 2025 le applicazioni della blockchain costituiranno il 10% del PIL mondiale. Diverse banche stanno già cominciando a creare le proprie criptovalute, come ad esempio la Cina. Tuttavia, credo che saranno centralizzate, il che va contro la natura e la filosofia di fondo su cui si basano queste tecnologie. In generale, sono molto colpito dai cambiamenti sociali che tale tecnologia può apportare: si stanno sviluppando progetti incredibili sulla blockchain di Ethereum, dalla sostituzione del mercato azionario a un nuovo modello di democrazia. </p>
<p> Come funziona il mondo delle criptovalute in Italia? Ci sono iniziative interessanti: nella mia città, ad esempio, si è dato il via alla vendita di appartamenti in bitcoin. In generale, però, c'è molta diffidenza: molti temono che le criptovalute possano essere associate a scopi criminali, anche se i dati mostrano chiaramente che il loro utilizzo in tal senso è molto limitato. </p>
<p> In altri paesi, invece, la situazione è differente: In Cina le persone usano le critpovalute per sfuggire alle misure restrittive imposte allo yuan e portare capitali all'estero, in Venezuela per fuggire all'inflazione, in India hanno cominciato a utilizzarle più massivamente dopo le restrizioni sui contanti, il Giappone ha legalizzato i pagamenti in bitcoin considerandoli una valuta estera, in Russia, invece, Putin ha chiesto a Vitalik — il ragazzo che a 19 anni ha programmato Ethereum — un incontro per capire come sfruttare le potenzialità della sua creazione. </p>
<p> "Le criptovalute hanno introdotto per la prima volta nella storia il concetto di scarsità e unicità di un bene digitale." </p>
<p> Roberto </p>
<p> Roberto, 27 anni, Web & Graphic Designer </p>
<p> Come sono stati i tuoi primi passi con le criptovalute e Ethereum? La prima fase è capire di cosa si tratta: quindi informarsi. Dopo di che è obbiettivamente difficile non investirci. Il potenziale di crescita della tecnologia blockchain è enorme. Per fare un paragone, è come ritrovarsi nel garage con Steve Jobs 30 anni fa riuscendo a comprenderne tutte le potenzialità. </p>
<p> Al momento, in cosa consiste la tua attività con Ethereum? Ho iniziato a seguire gran parte dei canali di informazione di Ethereum: dell'account social dell'ideatore alla sezione di Reddit dedicata, leggo molti siti news. Mi sono talmente appassionato all'argomento che, in macchina, ascolto gli esperti su Youtube. </p>
<p> Hai consigli per chi si vuole avvicinare al mondo delle criptovalute? Se fossi stato uno sviluppatore con conoscenze tecniche probabilmente avrei lasciato tutto per lavorare su questa tecnologia. Invece per chi vuole cercare di guadagnarci qualcosa il mantra è: investite solo quello che siete disposti a perdere. </p>
<p> Gaetano, 26 anni, sviluppatore software </p>
<p> Al momento, in cosa consiste la tua attività con le criptovalute? Mi dedico allo studio di nuove soluzioni utilizzando la piattaforma, e mi occupo saltuariamente anche di Trading (sono nuovissimo in questo campo). L'aneddotto forse più divertente che ho riguardo risale a quando avevo iniziato a minare per hobby i Bytecoin — attenzione alla 'y'. Credevo di riuscire a diventare ricco in poco tempo, solo dopo ho realizzato che era un'altra criptovaluta con un valore ben diverso! </p>
<p> Quali sono i pregi e difetti di Ethereum secondo te? Il pregio è sicuramente l'infrastruttura che sta facendo nascere progetti interessanti, partendo dalla base solida della sua blockchain. Segnalo il progetto Golem per creare il più grande supercomputer decentralizzato del mondo utilizzando come base la struttura di Ethereum. Come difetto, dopo il fork nel 2016 con Ethereum Classic, c'è il rischio che possa cadere in mani sbagliate. </p>
<p> Leonardo, età non disponibile, avvocato </p>
<p> Come hai scoperto le criptovalute? Ero appena rientrato a casa dopo un party. Prima di andare a letto, ho trovato nella mia casella email un messaggio con oggetto "Bitcoin". È stata una vera e propria illuminazione! Come se tutto quello che avevo studiato anni prima — facevo l'avvocato nel settore degli intermediari finanziari e mi sono sempre interessato di IT — avesse avuto un significato nuovo: applicare la crittografia asimmetrica alla moneta con la possibilità di essere ricompensati economicamente in moneta elettronica. </p>
<p> Come sono stati i primi passi con le criptovalute? Quali attività comportavano, in concreto? La vera svolta è arrivata nei primi mesi del 2014, quando mi sono avvicinato a Ethereum. In particolare, mi hanno affascinato fin da subito gli Smart Contracts e le Organizzazioni Decentralizzate ed Autonome. Poco dopo ho contattato Stephan Tual, l'allora responsabile della comunicazione Ethereum, che mi ha aiutato per la fondazione della community in Italia. </p>
<p> Perché le criptovalute sono importanti? Quali sono i loro pregi e difetti? Le criptovalute hanno introdotto per la prima volta nella storia il concetto di scarsità e unicità di un bene digitale. Se prima un file digitale poteva essere replicato all'infinito senza sapere mai quale fosse "l'originale," oggi con la tecnologia blockchain è possibile conferire ad ogni file digitale un'identità univoca, certa e immutabile. </p>
<p> Come vedi il futuro delle criptovalute? Da sempre sostengo che le criptovalute ed in genere la tecnologia blockchain, hanno lo scopo di rivoluzionare l'infrastruttura tecnologica attuale, in particolare, il sistema finanziario. Il giusto approccio dovrebbe essere di cercare un dialogo tra i due mondi. Il mio pensiero è che il mondo Bitcoin in questo ha fallito, creando un sistema anarchico in totale contrapposizione a quello attuale. Ethereum, al contrario, sta dialogando con l'attuale sistema finanziario. </p>
<p> La nostra giornata tipo consiste nello stare in un laboratorio tra i 30 e i 40 gradi — ora finalmente abbiamo il condizionatore — a stabilizzare le macchine testando nuovi clock gpu per gpu, fino a trovare le configurazioni migliori per ogni rig. </p>
<p> Spartaco, età non disponibile </p>
<p> Come sono stati i tuoi primi passi con le criptovalute? Ho valutato molte opzioni di investimento a medio-lungo termine, tra cui il mining. Investii la prima quota quando il valore degli ETH si aggiravatra i 50 e i 70 dollari. Nel giro di poco tempo il valore raggiunse i 400 dollari. Questo incremento mi ha permesso di rientrare dell'investimento per l'hardware in brevissimo tempo. </p>
<p> Al momento, in cosa consiste la tua attività con Ethereum? Il mining è visto molto come "guadagnare senza fare niente", in realtà è un lavoro. Nel nostro caso, ci siamo uniti in tre per dedicarci al mining. La nostra giornata tipo consiste nello stare in un laboratorio tra i 30 e i 40 gradi — ora finalmente abbiamo il condizionatore — a stabilizzare le macchine testando nuovi clock gpu per gpu, fino a trovare le configurazioni migliori per ogni rig. </p>
<p> Quali sono i pregi e difetti di Ethereum, secondo te? Il più grande vantaggio delle criptovalute è il sistema di scambio e il concetto di blockchain, ma la vera rivoluzione la porta Ethereum grazie al concetto di Smart Contract — la possibilità di scrivere contratti in codice capaci di intermediare scambi di ogni tipo. I problemi che potrebbero presentarsi nel tempo sono: scalabilità, crisi di governance, 51% attack, future leggi in materia e molto altro… </p>
<p> Come vedi il futuro delle criptovalute ? È inutile soffermarsi sul concetto di semplice "criptovaluta," bisogna ragionare in un'ottica più ampia di "piattaforme decentralizzate" e, nel caso di Ethereum, sulla possibilità di sviluppare ICO. Penso che queste reti saranno il futuro della comunicazione e dello scambio, e potranno portare l'economia in una nuova era, a mio dire "l'era dello scambio digitale," una rivoluzione che spero di vedere compiersi entro i prossimi 5-10 anni. </p>
<p> Toni, 46 anni, direttore di una ditta </p>
<p> Come hai scoperto le criptovalute e ethereum? Nei primi giorni di Bitcoin volevo dedicarmi al mining, ma sono andato due settimane in vacanza. Nel frattempo, però, il suo valore era schizzato alle stelle. Questa vicenda mi ha fatto imparare molte cose sulla scena crypto. </p>
<p> Quali attività comportavano di concreto? Ho lavorato a un progetto di smart contract nel luglio 2016. E abbiamo creato il primo film nel mondo finanziato con Ethereum con un simple smart contract e un ICO oltre. L'impresa si chiama Ethereum Movie Venture. </p>
<p> Qual è la cosa più assurda che ti è successa al riguardo? Una grande ditta americana ha provato a copiare il nostro claim: "the worlds first Ethereum funded movie". Siccome il nostro progetto è iscritto nella Ethereum blockchain è stato un po' imbarazzante per loro. </p>
</doc>
<doc url="https://www.vice.com/it/article/53yvzd/collettivo-none-installazione-deep-dream-digitalife-2016" parent_folder="Vice 16-17" id="file17861827" filename="collettivo-none-installazione-deep-dream-digitalife-2016">
<p> DeepDream_Act II: l'ipercubo che riproduce il flusso di dati della rete </p>
<p> Il collettivo romano NONE ha dato vita a un'opera d'arte immersiva che ti catapulta dentro i sogni dell'intelligenza artificiale. </p>
<p> Pensate all'incredibile mole di immagini che si trovano in rete e al flusso di dati a cui corrispondono. Immaginate di trovarvici in mezzo, in una dimensione dove spazio e tempo non esistono, dove tutto è deformato e scorre velocissimo. Ecco. Questa è l'esperienza che il collettivo romano NONE, composto da Gregorio De Luca Comandini, Mauro Pace e Saverio Villirillo, vuole restituire agli spettatori del festival Digitalife di quest'anno. </p>
<p> L'obiettivo dei tre artisti è quello di mettere i fruitori dell'opera di fronte a quella dimensione digitale che costiuisce gran parte della nostra vita, e lo attuano con un'installazione dal titolo DeepDream_Act II che rievoca le immagini create da un algoritmo di "immagini psichedeliche", Deep Dream appunto. Poco più di un anno fa, le immagini prodotte dalle reti neurali convoluzionali di Google—nell'ambito di un ambizioso progetto di machine learning—erano diventate virali e avevano suscitato una serie di reazioni stupite. Da dove provenivano quelle immagini? Com'era possibile che delle macchine potessero arrivare a riprodurre un tale livello di psichedelia? Gli algoritmi stanno sviluppando un qualche tipo di creatività? </p>
<p> La risposta era molto più banale di quanto sembrasse: l'obiettivo di Google Research era quello di insegnare alle reti neurali a decodificare e associare tra loro diversi tipi di immagini. Ma il loro modo di "percepirle" è molto diverso da quello dell'uomo, e quando è stato chiesto alle reti di restituire una versione delle cose lo hanno fatto in questo modo psichedelico. Ciò non toglie che il fatto che un'intelligenza artificiale sia in grado, in un certo senso, di sognare e di vedere delle immagini con una qualche soggettività, la rende irrimediabilmente più simile a noi. </p>
<p> Per capire quale sia risvolto artistico umano di questa creatività della macchina abbiamo contattato il collettivo NONE e abbiamo fatto loro qualche domanda sull'installazione immersiva DeepDream_Act II. </p>
<p> Motherboard: qual è l'intento del vostro collettivo? </p>
<p> Gregorio: NONE è un collettivo artistico che si muove sul confine tra arte, design e ricerca tecnologica. Nasce dall'unione di diverse esperienze per dar vita a uno spazio di espressione autonomo, esule dall'industria creativa, in grado di sviluppare progetti innovativi e interdisciplinari, anche nel campo dell'arte. Costruiamo esperienze che indagano la dimensione umana, macchine che esplorano lo spazio fisico, lo sviluppo degli eventi e l'inconscio. </p>
<p> Che cos'è Deep Dream_Act II? </p>
<p> Deep Dream è un po' il punto di arrivo della nostra attuale ricerca. S'ispira alla realtà che viviamo ogni volta che accendiamo il computer e che entriamo in contatto con la nostra seconda esistenza, quella digitale. </p>
<p> Prendendo spunto dal concetto di intelligenza artificiale ci siamo occupati dell'interazione uomo-macchina. Nel caso dell'algoritmo di Google, Deep Dream appunto, la macchina sta provando a riprodurre una sorta di creatività autonoma. Il suo resoconto, che funziona per associazioni di immagini, non è altro che il frutto di quell'immaginario condiviso che è il web. </p>
<p> Ci interessa portare il fruitore in una dimensione realizzata con questo immaginario, dove lo spazio e il tempo non esistono. E l'abbiamo realizzato in anteprima nazionale all'interno di Digitalife 2016. </p>
<p> Immagine: courtesy degli artisti. </p>
<p> E come mai vi siete interessati proprio a Deep Dream? </p>
<p> Perché è evidente che l'algoritmo cerca di catturare l'unica cosa che non riesce a riprodurre, ovvero la creatività umana. Le immagini di Deep Dream rappresentano una psichedelia del tutto inaspettata all'uomo, quando sono state scoperte hanno suscitato un certo scalpore in rete. </p>
<p> Sì, ricordo. </p>
<p> Ispirandoci a quest'idea abbiamo realizzato una piattaforma online, su facebook, in cui le persone sono invitate a creare un database di immagini: postano foto sulla bacheca e contribuiscono all'opera. Per riempire il database abbiamo lanciato diversi temi: politica, tecnologia, sport, fashion, cinema. </p>
<p> E la cosa ha funzionato? </p>
<p> Sì. Il tutto è nato in maniera piuttosto spontanea, i partecipanti hanno postato un sacco di immagini per l'installazione. L'opera è in continuo divenire. </p>
<p> Se dovessimo riproporre un'installazione simile tra qualche anno, per esempio, useremo nuove immagini. Il nostro intento è quello di rappresentare il momento presente della nostra vita digitale. </p>
<p> In questa opera d'arte collettiva il nostro compito è stato quello di creare lo spazio in cui avviene questa comunicazione. Uno spazio senza dimensioni, un cyberspazio in cui avviene il rapidissimo passaggio dei dati. </p>
<p> Esatto. È fatta da una croce di specchi - circa 170 metri quadrati di specchio su pavimento, pareti e soffitto. Entrando si crea una sorta di ipercubo, ovvero una moltiplicazione all'infinito del contenuto. Le immagini sono state trattate con una chiave cromatica/estetica digitale, facendo anche un lavoro sulla geometria affinché il tutto avesse una certa prospettiva in relazione alla forma della struttura. Non è la videoarte anni Novanta, per capirci, che ripropone le immagini televisive; abbiamo rielaborato tutto e, nel flusso, abbiamo inserito l'infrazione data dall'interazione dell'utente </p>
<p> E come funziona questa componente interattiva? </p>
<p> Quando la persona si muove, attiva alcune deformazioni che abbiamo pensato come deviazioni spazio-temporali. Nell'interazione con l'opera fa comparire le proprie foto profilo sotto forma di tessere nel flusso velocissimo di dati costituito dalle immagini. </p>
<p> Attraverso le API di facebook, infatti, riusciamo a usare le loro immagini del profilo - perché prima di entrare nell'installazione bisogna accettare attraverso il log-in con facebook. Poi, nel bel mezzo del flusso di dati, "a sorpresa" ci si ritrova di fronte alle proprie foto. </p>
<p> Dal punto di vista strettamente tecnico? </p>
<p> La parte computazionale dell'installazione si compone di un router di rete, sei personal computer, quattro Kinect e due schede audio. Come si può vedere dalla mappa visiva del sistema, le quattro kinect inviano dati ai due master (audio e video) che producono dei contenuti audio e video generativi. Il software, scritto con openFrameworks, comunica con l'app di facebook "Deepdream" che scarica le immagini utente dei partecipanti e le passa alla patch di Touchdesigner. Quest'ultimo software produce in real time una composizione generativa di animazioni con elementi visual, contemporaneamente Abletonlive genera modulazioni sonore a seconda della posizione dell'utente nello spazio. Generando visual e suono in tempo reale, ogni utente vive un'esperienza immersiva unica, che cambia ogni volta aspetto a seconda dell'interazione. </p>
<p> Cosa vi interessa comunicare al vostro pubblico? </p>
<p> C'è il tema della privacy. Noi avremmo voluto hackerare direttamente i profili facebook delle persone, perché non è poi così difficile… Poi ovviamente si sono presentate delle criticità legali. Un altro aspetto è quello scenografico, ci interessava l'esperienza estetica della perdita dell'orientamento del fruitore. Il tema principale, però, è il rapporto uomo-macchina. Principalmente è una rappresentazione di ciò che siamo nella vita virtuale, che poi non è esattamente quello che ti aspetti, e lo capisci da questo flusso di dati, da questa memoria collettiva che stiamo costruendo. </p>
<p> Motherboard è tra i media partner di Digitalife 2016 che apre al pubblico oggi, 7 ottobre, negli spazi de La Pelanda al Macro-Testaccio di Roma. </p>
</doc>
<doc url="https://www.vice.com/it/article/nevg48/cosa-significa-essere-umani-al-tempo-dellintelligenza-artificiale-audi-innovative" parent_folder="Vice 16-17" id="file17861820" filename="cosa-significa-essere-umani-al-tempo-dellintelligenza-artificiale-audi-innovative">
<p> Cosa significa essere umani al tempo dell'intelligenza artificiale </p>
<p> Questo post fa parte di Formula, la serie di Motherboard in collaborazione con Audi in cui esploriamo le meraviglie dell'intelligenza artificiale, la tecnologia più importante del 21esimo secolo. </p>
<p> Fino ad ora, gli strumenti introdotti nelle rivoluzioni industriali sono sempre stati considerati come dei semplici attrezzi inerti, facili da controllare ma pur sempre oggetti privi di autonomia e pienamente sotto il controllo e la supervisione umana. L'intelligenza artificiale, però, promette di trasformare queste macchine in agenti morali — enti in grado di prendere decisioni in completa autonomia — rendendoli così più adatti ed efficienti a svolgere dei lavori utili per la nostra società. </p>
<p> Allo stesso tempo, l'introduzione delle intelligenze artificiali e di robot dotati di capacità equiparabili a quelle umane modifica inevitabilmente la nostra percezione dell'identità personale e del significato che noi attribuiamo alla definizione di essere umano. </p>
<p> "Se svilupperemo l'AI cercando di copiare le caratteristiche degli esseri senzienti, nella lunga distanza dovremo probabilmente adattarci al fatto che il nostro posto nell'Universo è ancora meno centrale di quanto pensassimo — e questo sarebbe chiaramente il segnale di una rivoluzione Copernicana." </p>
<p> "L'AI sarà probabilmente un'altra rivoluzione industriale, e forse persino più grande," afferma Huw Price, professore di Filosofia presso l'università di Cambridge e ricercatore presso il Leverhulme Centre for the Future of Intelligence, intervistato via mail, "ma se sarà anche una rivoluzione copernicana dipenderà molto dal modo in cui decideremo di sviluppare l'AI: se la svilupperemo cercando di copiare le caratteristiche degli esseri senzienti, nella lunga distanza dovremo probabilmente adattarci al fatto che il nostro posto nell'Universo è ancora meno centrale di quanto pensassimo — e questo sarebbe chiaramente il segnale di una rivoluzione Copernicana." </p>
<p> La presenza di un essere senziente in grado di riprodurre le nostre stesse capacità intellettuali potrebbe spingerci a ridefinire le domande riguardo cosa ci rende umani e quali elementi definiscono la nostra essenza. Secondo Huw Price, però ci stiamo già accorgendo che queste sono due domande separate poiché "qualunque test utilizziamo per definire il concetto di persona morale, alla fine troviamo qualche tipo di animale che è in grado di superarlo e l'intelligenza artificiale ha il potenziale di introdurre un ulteriore livello di complessità." </p>
<p> Lo status di persona non è ancora ben definito univocamente e sono diverse le capacità che vengono prese in considerazione, come ad esempio la coscienza di sé, l'autocontrollo, la percezione del tempo, la possibilità di creare relazioni con gli altri e lo sviluppo di una personalità specifica — un insieme di attributi caratteristici che influenzano il nostro ambiente, le nostre emozioni, ed il nostro comportamento in situazioni diverse. </p>
<p> Per trovare delle risposte, Huw Price suggerisce di rivolgere l'attenzione alle aziende ed alle nazioni. Queste due entità, infatti, hanno acquisiti alcuni dei diritti legali e delle responsabilità precedentemente concepite come esclusive delle persone umane. Si è trattato di un un processo graduale e lungo ma che ha aiutato i filosofi interessati nella definizione della natura umana ad individuare nelle aziende e nelle nazioni degli esempi utili "poiché queste presentano alcune caratteristiche — ma non tutte — che condividono con agenti umani: in questo modo ci forniscono un'ottima classe di confronto — possiamo capire meglio la personalità umana pensando a cosa fanno gli umani che le aziende e le nazioni non possono fare, e viceversa." </p>
<p> "L'abilità delle AI di sostituire gli uomini nei lavori ed in parecchie attività decisionali giornaliere potrebbe già avere un grande impatto sulla nostra percezione della personalità." </p>
<p> Da questo confronto si potrebbero trarre delle conclusioni da applicare anche nel caso degli agenti dotati di intelligenza artificiale, definendo alcune caratteristiche simili a quelle degli esseri umani ma lasciandone fuori altre. </p>
<p> Per riconsiderare la nostra essenza umana non dobbiamo però attendere l'arrivo dell'intelligenza artificiale generale — ossia un'AI in grado di compiere qualunque tipo di attività dell'intelletto che gli esseri umani sono già in grado di compiere. "L'abilità delle AI di sostituire gli uomini nei lavori ed in parecchie attività decisionali giornaliere potrebbe già avere un grande impatto sulla nostra percezione della personalità," sottolinea Huw Price, "non ci sarà bisogno che le AI acquisiscono caratteristiche come empatia e possibilità di mostrare emozioni." </p>
<p> "La questione centrale, però," prosegue Price, "non è la definizione di essere umano in quanto tale, ma avvicinarci ad avere un'idea chiara di quali siano le diverse possibilità che ci si presentano davanti: alcune di queste possibilità richiedono scelte concrete e funzionali, come ad esempio valutare se dobbiamo tenere in considerazione o meno gli interessi delle macchine. Alla fine sono proprio queste scelte concrete che contano: pensare al concetto di personalità ed alla definizione di essere umano potrebbe aiutarci a prendere queste scelte in maniera corretta." </p>
</doc>
<doc url="https://www.vice.com/it/article/ae79xk/data-driven-innovation-roma-2016" parent_folder="Vice 16-17" id="file17861808" filename="data-driven-innovation-roma-2016">
<p> 'Data Driven Innovation 2016', il summit italiano dedicato ai dati </p>
<p> Si parlerà di Data Driven Innovation da tre prospettive: tecnica, sociale ed economico-giuridica. </p>
<p> Se è vero che viviamo in un mondo infinito di dati—e questo è innegabile—è altrettanto vero che la necessità di gestirli e studiarli diventa ogni giorno più stringente. Concetti come open data, data mining, data journalism, Big Data sono entrati a far parte della nostra quotidianità in maniera dirompente. </p>
<p> Appena un mese fa, l'Unione Europea ha annunciato un progetto da quasi sette miliardi di euro per realizzare le infrastrutture necessarie a incrementare l'utilizzo degli open data: European Open Science Cloud. L'obiettivo è quello di rendere più efficiente e produttivo lo scambio e l'analisi di dati scientifici tra gli stati membri—e oltre—in un contesto sicuro e tecnologicamente avanzato. </p>
<p> Le innovazioni relative ai dati, infatti, possono fare la differenza in molti campi: accelerare le diagnosi mediche, migliorare le performance energetiche di un paese, evitare gli imbottigliamenti nel traffico, prevedere i raccolti agricoli e i disastri ambientali, e molto altro. </p>
<p> In questo contesto, "Data Driven Innovation | Rome 2016 Open Summit" si inserisce come il primo evento italiano dedicato al tema. Il summit, che si terrà a Roma dal 20 al 21 maggio, sarà un'occasione per discutere dell'innovazione e delle sfide tecnologiche, economiche e sociali legate appunto all'utilizzo dei dati. </p>
<p> Nel summit romano verranno affrontati argomenti strettamente correlati alla Data Driven Innovation come salute, agricoltura, clima e disastri naturali, privacy e concorrenza, decision making aziendale, Internet della Cose, Big Data, analisi predittive, data visualization, data journalism, social media, istituzioni, etica, società, startup Data Driven fino ad esplorare le nuove professioni legate a questa disciplina. </p>
<p> L'evento è co-organizzato da Codemotion—di cui vi avevamo già parlato—Università Roma TRE e Fondazione "Centro di iniziativa giuridica Piero Calamandrei". L'ingresso è gratuito, potete registrarvi qui! </p>
<p> Motherboard sarà media partner ufficiale, seguiteci su Twitter con l'hashtag #datadriven2016. </p>
</doc>
<doc url="https://www.vice.com/it/article/9aq783/discussione-su-automazione-e-reddito-minimo" parent_folder="Vice 16-17" id="file17861831" filename="discussione-su-automazione-e-reddito-minimo">
<p> Non possiamo parlare di robot senza parlare anche di reddito minimo </p>
<p> Il reddito minimo funziona e ne avremo bisogno se i robot sostituiranno davvero il 47 percento della forza lavoro entro il 2033. </p>
<p> Un tempo le discussioni sul reddito di base—il salario che il governo dovrebbe garantire a ogni cittadino—erano relegate allo squallido ufficio di qualche politico di estrema sinistra o alla stanza di qualche studente idealista determinato a risolvere i problemi ereditati dalla precedente generazione. Era una dibattito che verteva sulla responsabilità sociale. Non era un fatto economico, insomma, ma morale. </p>
<p> La significativa accelerazione nel processo di automazione del lavoro e progressiva sostituzione dei dipendenti umani, però, sta riportando in auge il tema. La società di oggi rischia di pagare cari gli sviluppi nel campo dell'intelligenza artificiale o della crescente automazione e si cercano modi di intervenire prima che sia troppo tardi. Tra questi, l'opportunità di garantire un reddito di base. </p>
<p> L'ascesa dell'intelligenza artificiale </p>
<p> Oren Etzioni, amministratore delegato dell'istituto Allen per la ricerca sull'intelligenza artificiale, crede che l'IA sia la chiave per la creazione di una vera utopia—ma la strada sarà piena di ostacoli. "Sarà difficile," spiega Etzioni. "Molte persone perderanno il posto di lavoro e bisogna prendersi cura di loro. Da tempo si parla di reddito di base, di imposta negativa e programmi di formazione. Abbiamo il dovere di trovare un modo per aiutare la gente a fronteggiare la natura specifica dei cambiamenti tecnologici in corso." </p>
<p> La natura specifica in questione è, in larga parte, l'ascesa dell'intelligenza artificiale. Conosciamo già, per esempio, gli esiti di un'eventuale automazione nel settore del trasporto su gomma: sparirebbero 3 milioni di posti di lavoro solo negli Stati Uniti, più altri 6.8 milioni di lavoratori in altre parti dell'industria. Si pensi ora alle ripercussioni che la cosa avrebbe, per esempio, sull'attività della polizia che guadagna circa 6 miliardi di dollari l'anno con le multe per eccesso di velocità—ovviamente si perderebbero molti altri posti di lavoro. E ancora si pensi agli avvocati e alle compagnie d'assicurazione coinvolte negli incidenti automobilistici, i meccanici, gli psicoterapeuti e i fisioterapisti specializzati, le scuole guida e così via. Improvvisamente il livello di disoccupazione è sconvolgente e questo per quanto riguarda la sola introduzione di auto senza pilota. </p>
<p> La longa manus dell'automazione </p>
<p> L'IA non creerà solo auto senza pilota, però. Prendiamo, per esempio, l'industria alimentare. Un ricercatore del MIT ha creato BakeBot Robot che utilizza uno scanner laser e una fotocamera stereoscopica per identificare gli ingredienti di una pietanza e li cucina, facendo affidamento su componenti robotiche piuttosto elementari. Molti ristoranti stanno già sperimentando la possibilità di ridurre il personale, integrando l'uso di app nel processo di ordinazione e pagamento. Un giorno, l'ordine potrebbe arrivare direttamente in cucina, dove BakeBot procederebbe a prepararlo. Il cibo, poi, sarebbe consegnato da droni, alternativa possibile già oggi. Ed ecco che in pochi passaggi abbiamo completamente eliminato i dipendenti umani da un intero ristorante, il tutto facendo affidamento su un tipo di tecnologia che è già disponibile. Certo, la tecnologia è ancora imperfetta, ma è solo questione di tempo. </p>
<p> Ci sono altre cose, poi, che risolveremo a breve, come l'automazione dei servizi medici. La telemedicina o l'uso di intelligenze artificiali a scopi diagnostici ridurrà drasticamente il numero di visite non urgenti al pronto soccorso, un problema che i metodi tradizionali non sono riusciti a risolvere. La chirurgia robotica, o la chirurgia assistita da robot, è uno strumento comune che permette al chirurgo umano un grado di precisione e controllo senza precedenti. Al momento queste macchine richiedono operatori umani, ma il grande balzo a macchine completamente autonome è imminente. </p>
<p> La macchina pensante </p>
<p> La vera svoltà si avrà se, o quando (e sembrerebbe sempre più una questione di "quando"), le macchine saranno genuinamente creative. Da tempo abbiamo iniziato ad automatizzare compiti fisici, ma l'automazione dei compiti cognitivi è sempre stata più impegnativa. Gli esperti in materia discutono la definizione stessa di intelligenza artificiale e gli obiettivi raggiunti, ma tutti concordano che una vera intelligenza generale sembra lontana. Ma ci stiamo avvicinando. </p>
<p> AlphaGo ha recentemente battuto Lee Sedol a Go, un risultato che, nel 2015, sembrava ancora distante un decennio. Il momento più entusiasmante dell'incontro è stato una singola mossa nella seconda partita così strana che un commentatore si è sbilanciato nel definirla un errore. Una mossa che nessun giocatore umano si sarebbe sognato di fare, ma Fan Hui, un altro campione di Go, l'ha definita "splendida." Solitamente definiamo la creatività come l'abilità di creare arte o fare battute, ma "pensare fuori dagli schemi" è una forma di creatività. Arrivare obliquamente alla soluzione di un problema è sempre stato difficile per i computer, ma AlphaGo ha chiaramente superato l'ostacolo. </p>
<p> Il Boston Consulting Group prevede che per il 2025 un quarto dei posti di lavoro totali saranno persi a favore di applicazioni software o robot. Garner, un'azienda di ricerca tecnologica, corregge la stima al rialzo fino a un terzo, mentre Carl Benedikt Frey e Michael Osborne, ricercatori presso l'università di Oxford, stimano che entro il 2033 sarà automatizzato il 47% dei posti di lavoro statunitensi. </p>
<p> La domanda a cui il reddito di base può rispondere </p>
<p> Quindi di cosa si tratta, esattamente, e perché sembrerebbe la soluzione ai problemi dell'automazione crescente? </p>
<p> Esistono due termini d'uso comune (spesso usati erroneamente come sinonimi): reddito di base e reddito minimo. Il reddito di base è un reddito garantito dalla comunità politica a tutti i suoi membri su base individuali, senza requisiti. Significa che ogni persona riceve lo stesso compenso, indipendentemente da cosa faccia. </p>
<p> Un reddito minimo, al contrario, è sempre garantito su base individuale, ma tiene conto di fattori come il reddito familiare, eventuali disabilità o può essere pagato in modo pianificato (x per l'affitto, x per il cibo e così via). Il walfare è un esempio di reddito minimo. In molti paesi, un pot-pourri dei programmi statali va ad assemblare la rete di sicurezza che protegge le fasce più povere della popolazione; ma essendo assemblata male, questa rete ha dei buchi. Un vero reddito minimo combinerebbe sussidi e sgravi fiscali. </p>
<p> Se pensate che suoni socialista avete ragione. Eppure un intellettuale conservatore come Charles Murray ha proposto l'introduzione di un reddito annuale di 10.000 dollari. Il fondo permanente dell'Alaska, che è finanziato da investimenti fatti con il ricavato dal commercio di petrolio, paga ogni anno i dividendi a tutti i residenti dello stato. Milton Friedman, un economista spesso citato da conservatori e repubblicani, supporta l'introduzione di un reddito di base. </p>
<p> Questo perché il reddito di base permette di fare due cose che faranno saltare la gente di destra sul carro dei servizi sociali: risparmiare soldi e ridurre il governo. Al momento i programmi di assistenza sociale di molti paesi sono un disastro di dipartimenti sovrapposti, organizzazioni e sistemi. Garantire una quantità di denaro specifica a ogni cittadino elimina molto lavoro d'ufficio (e un sacco di posti di lavoro, ovviamente). </p>
<p> Non tutti sono d'accordo. La paura maggiore è che si rischi di avere una popolazione demotivata rispetto al lavoro. Gli studi a lungo termine sull'efficacia del programma sono importanti passi avanti verso una sua effettiva implementazione—al momento, purtroppo, non ce ne sono molti a disposizione, ma esistono due importanti casi d'uso. </p>
<p> L'esperimento "Mincome" si è tenuto tra il 1974 e il 1979 nella cittadina di Dauphin, in Manitoba. Spesso citato come esempio di successo nella sperimentazione di un reddito di base, in realtà è un tipico esempio di reddito minimo. Tra il 1968 e il 1980 sono stati portati avanti cinque esperimenti di questo tipo in Nord America, in primo luogo per indagare l'impatto di un reddito di base sul mercato del lavoro. Il Mincome era però unico, nelle sue caratteristiche, perché sebbene si concentrasse sui lavoratori poveri, non escludeva a priori gli anziani e i disabili. Questo lo rende un benchmark più affidabile di come potrebbe funzionare un reale programma su scala nazionale. </p>
<p> Ogni famiglia o individuo di Dauphin aveva diritto a un certo ammontare mensile che avrebbe sostituito qualsiasi altro supporto economico ricevessero precedentemente. Il loro mincome, poi, veniva decurtato di 50 centesimi per ogni dollaro guadagnato lavorando. Dal momento che Dauphin era una comunità agricola il cui reddito era fortemente legato al successo del raccolto, molti lavoratori non potevano sapere in anticipo se avrebbero ricevuto il mincome. Solo 1000 residenti hanno ricevuto il loro e tutti sapevano che l'esperimento era temporaneo (il che potrebbe averne falsificato i risultati, sostengono alcuni). </p>
<p> In ogni caso Mincome è stato un grande successo. La paura che le persone avrebbero smesso di lavorare si è rivelata infondata; le ore di lavoro sono diminuite solo dell'uno percento per gli uomini, il tre per le donne sposate e il cinque per gli scapoli. Le madri con figli appena nati riuscivano a stare a casa più a lungo, è aumentato il successo scolastico tra i teenager e le visite in ospedale sono diminuite dell'otto percento. SI è registrata anche la diminuzione dell'ospedalizzazione psichiatrica e nel numero di colloqui specialistici legati a malattie mentali. </p>
<p> Sfortunatamente un cambio di governo ha portato alla fine del programma e i risultati sono stati a lungo ignorati o sottovalutati. Fino a quando, nel 2011, Evelyn Forget non ha pubblicato un'analisi dei risultati. Il Canada aveva fatto qualcosa di incredibile, qualcosa che si poteva ritentare. </p>
<p> Nel 2010 l'Iran è diventato il primo paese del mondo a garantire un reddito di base ai suoi cittadini. Pensato come alternativa ai vari sussidi per la benzina e altri generi, a ogni cittadino sono stati accordati 40 dollari mensili. Sfortunatamente il reddito di base è finito per costare al governo più di quanto costassero i precedenti sussidi. Un'opzione per affrontare il problema sarebbe implementare un reddito minimo in luogo del reddito di base, verificando le disponibilità economiche dei beneficiari. Un'altra cosa suggerita è stata che un diritto universale non corrisponde all'esercizio universale di quel diritto; se i benestanti possono essere indotti a rinunciare al loro diritto a beneficiare del reddito di base il problema si risolverebbe da solo. Il punto nodale, comunque, è che molte voci suggeriscono il ritorno a un sistema vecchio. Per quanto perfettibile, sembrerebbe che il reddito minimo sia qui per rimanere. </p>
<p> In tutto il mondo alcuni governi stanno prendendo spunto da questi esempi e organizzando i propri esperimenti a riguardo. La provincia canadese dell'Ontario ha recentemente annunciato che nel budget 2016 sarà compresa la sperimentazione di un reddito di base. Anche se la vera dimensione di questo esperimento non è ancora nota, il Canada ha annunciato che lo scopo è stabilire se l'introduzione di un reddito di base possa portare a un complessivo risparmio statale. In Finlandia un esperimento analogo inizierà nel 2017 e durerà due anni. Questo sarà l'esperimento metodologicamente più rigoroso a oggi e i promotori attendono con trepidazione i risultati. Nel mentre in Svizzera si terrà in proposito un referendum a giugno di quest'anno e un'organizzazione benefica chiamata Give Directly ha deciso di sollevare il governo da questa responsbilità e impegnarsi direttamente; sta garantendo un reddito di base per 10 anni ad alcune famiglie selezionate in Kenya. </p>
<p> La tecnologia sale in cattedra </p>
<p> Elon Musk e Stephen Hawking sono tra gli 8600 firmatari di una lettera aperta a proposito dei potenziali pericoli legati all'intelligenza artificiale. La lettera espone la necessità di meccanismi di sicurezza per assicurarsi che l'AI sia positiva, piuttosto che neutrale, nei suoi scopi e auspica la massimizzazione dei benefici sociali che possono derivarne. In breve, chiede responsabilità sociale. </p>
<p> Le persone che lavorano nel settore della tecnologia si stanno prendendo la responsabilità delle innovazioni che introducono, che hanno l'effetto di modificare in modo profondo il nostro mondo. "Tra cinquant'anni, sembrerà probabilmente ridicolo aver sfruttato la paura di morire di fame delle persone per motivarle", dice Sam Altman, di Y Combinator. Y Combinator ha deciso di non aspettare che il governo facesse qualcosa e ha annunciato la ricerca di un project manager per gestire un esperimento indipendente della durata di cinque anni sul reddito minimo. Google.org è uno dei membri fondatori dell'esperimento Give Directly in Kenya, mentre luminari della Silicon Valley come il creatore di Netscape Marc Andressen e il gigante dei media Tim O'Reilly sono a favore del reddito minimo. Andressen ha detto al NY Mag che la principale argomentazione contro il reddito minimo era che i beneficiari avrebbero smesso di lavorare, ma che la natura umana smentiva questa posizione. "I bisogni e desideri umani sono senza fine. Non siamo mai soddisfatti." </p>
<p> Il fattore decisivo circa la necessità del reddito minimo è il futuro dell'automazione. Se è inevitabile che l'intelligenza artificiale rimpiazzi la forza lavoro umana, il reddito minimo potrebbe essere l'unica strada disponibile. </p>
</doc>
<doc url="https://www.vice.com/it/article/qk3ykp/donald-trump-presidente-tecnologia-pianeta-terra" parent_folder="Vice 16-17" id="file17861816" filename="donald-trump-presidente-tecnologia-pianeta-terra">
<p> ​La vittoria di Donald Trump è un disastro per la tecnologia e per la Terra </p>
<p> Sapete, no, la storia che il riscaldamento globale è un'invenzione della Cina per rallentare l'economia americana? </p>
<p> Concediamoci qualche ora di sano panico per alzare un po' i livelli di allerta, dopodiché sarà fondamentale tornare tonici e frizzanti: bisogna individuare le intenzioni di Donald Trump quando si parla di tecnologia e non possiamo permettere che un leader che nega il cambiamento climatico abbia la possibilità di non essere questionato a riguardo. </p>
<p> The concept of global warming was created by and for the Chinese in order to make U.S. manufacturing non-competitive. </p>
<p> Prima di tutto è importante fare una premessa: parlare di tecnologia ormai significa parlare di qualunque cosa perché giorno dopo giorno l'ecosistema digitale penetra in maniera sempre più pervasiva nelle nostre vite, di fatto assottigliando la linea di confine tra tecnologia e non-tecnologia. Per esempio, se ora sciorinassi una bella predica a tema filter bubble—il fenomeno per cui tutti i nostri amici liberal non avrebbero mai detto che Donald Trump sarebbe diventato davvero presidente degli Stati Uniti, perché le dinamiche dell'internet sociale tendono a generare delle casse di risonanza che isolano le persone che la pensano allo stesso modo—il mio non si tratterebbe di un discorso di carattere tecnologico, ma politico. </p>
<p> LA FILTER BUBBLE È UN PROBLEMA POLITICO È anche colpa della filter bubble se l'elettorato americano ha permesso a Donald Trump di vincere, e preoccuparsi delle intenzioni di chi potrebbe o non potrebbe normare su questo fenomeno significa preoccuparsi di un'evoluzione chiave della politica del futuro—Disporre di un "termometro politico" è un aspetto chiave di una democrazia funzionante, e il cortocircuito sondaggistico (e di percezione) che si è palesato questa mattina è un chiaro segno di cedimento di un ecosistema di informazione che fino ad adesso non aveva mai dovuto avere a che fare con delle gabbie imposte dalle stesse piattaforme su cui viaggia l'informazione. </p>
<p> Diversi mesi fa il Washington Post ha pubblicato uno speciale/inchiesta sul tema: Blue Feed, Red Feed mostrava all'utente il tipo di post che Facebook faceva filtrare attraverso la "bolla" in relazione a determinati temi sulla base dell'identificazione politica che il social network associava all'utente. Questa dinamica assume un carattere politico non quando un utente ha la possibilità di essere esposto a un'informazione di parte (qualunque essa sia), ma bensì quando, come in questo caso, l'utente viene esposto all'informazione di parte e gli viene impedito di essere esposto a quella dell'altra parte. I democratici, e buona parte del mondo occidentale, hanno dovuto aspettare i risultati di questa mattina per rendersi conto di quanto Donald Trump fosse forte e radicato negli Stati Uniti. </p>
<p> LA NET NEUTRALITY STA ASSUMENDO URGENZA ASSOLUTA Compito del presidente degli Stati Uniti sarà anche virare il timone circa le politiche di interfacciamento tra rete e realtà: in un mondo digitale composto da servizi e piattaforme che stanno facendo tutto il possibile per sfruttare la diffusa assenza di normazione circa le libertà che le stesse aziende si possono assumere nella fornitura di un servizio, gli abusi di potere sono all'ordine del giorno. Dalle discriminazioni di Airbnb fino alle lotte per i salari dei lavoratori di Uber, le piattaforme digitali stanno vivendo in un paese dei balocchi costruito sull'assenza di una legislazione diffusa, efficace e compatibile con le caratteristiche di questi servizi. </p>
<p> Obama's attack on the internet is another top down power grab. Net neutrality is the Fairness Doctrine. Will target conservative media. </p>
<p> Similmente, in un periodo storico in cui la diffusione di internet accelera a ritmi vertiginosi e la connettività è all'ordine del giorno, è fondamentale—per gli stessi motivi di prima—salvaguardare il principio di net neutrality e impedire che i servizi impegnati a fornire le connessioni dati possano imporre delle disparità di trattamento. Purtroppo per noi, come segnalato da Ars TechnicaArs Technica, nel 2014 Donald Trump non aveva alcuna idea di cose fosse il principio di net neutrality e nutro forti dubbi circa il suo interesse sul tema. Per quanto ne sappiamo, le intenzioni di Donald Trump coincidono con un linea politica di deregolamentazione generale per quanto riguarda l'apparato delle telecomunicazioni: esattamente il contrario di ciò che dovrebbe succedere per salvare la net neutrality. </p>
<p> DONALD TRUMP FARÀ BOLLIRE GLI STATI UNITI Le idee di Donald Trump circa il riscaldamento globale riescono nell'incredibile impresa di far sembrare cazzatelle tutte le altre questioni finora affrontate: in breve, il nuovo presidente degli Stati Uniti crede che il riscaldamento globale sia una bufala inventata dalla Cina per rallentare l'economia americana. </p>
<p> Vox ha efficacemente riassunto tutti i motivi per cui la sua vittoria si trasformerà, molto probabilmente, in una serie di chiodi ben piantati sulla bara del pianeta Terra—Prima di tutto, Donald Trump ha affermato di voler abrogare le normative del Clean Power Plan Act e del Clean Water Act. Nel primo casa si tratta di leggi che limitano le emissioni di gas serra da parte delle centrali elettriche, nel secondo di una serie di leggi che limitano l'inquinamento chimico e biologico delle riserve idriche degli Stati Uniti. </p>
<p> Donald Trump ha inoltre affermato di voler eliminare la Environmental Protection Agency, abrogando di conseguenza una serie di leggi atte a limitare le emissioni e l'inqiunamento nella nazione. Ancora, ha affermato di voler ridurre (e cancellare) tutte le spese pubbliche relative all'energia pulita e, soprattutto, vuole che gli Stati Uniti si tirino fuori dal Trattato climatico di Parigi. Be', molto bene, no? </p>
<p> SCIENZA, CYBERSECURITY, SPAZIO E SILICON VALLEY Per questi ultimi temi, le intenzioni di Donald Trump sono piuttosto laconiche: infatti, il materiale a riguardo provvisto dalla campagna è decisamente poco. Proprio a questo riguardo è importante ricordare e ricordarsi che non è accettabile che nel 2016 un presidente degli Stati Uniti non abbia messo nero su bianco, in campagna elettorale, le politiche che intende intraprendere per quanto riguarda scienza, cybersicurezza e spazio. </p>
<p> In tutti i casi l'interesse e le dichiarazioni finora disponibili a riguardo non lasciano prevedere nulla di buono: il generale distacco tra ragione scientifica e il personaggio di Donald Trump rischia di minacciare la presenza di finanziamenti per la ricerca—Quando si parla di spazio, invece, Donald Trump ha lasciato trasparire un interesse ad ammortizzare i costi incrementando la presenza di partnership commerciali, di fatto liberalizzando un mercato in piena esplosione e finora limitato da una fitta trafila di tappe burocratiche. La cybersecurity, ancora, sembra un tema piuttosto oscuro a Donald Trump, che ha manifestato solamente l'intenzione di riformare i reparti governativi dedicati. </p>
<p> In conclusione, la potenziale vittoria di Donald Trump aveva fatto tremare i grandi leader della Silicon Valley, che con una lettera aperta avevano dichiarato che "La sua linea di pensiero si oppone alla libera circolazione di idee e persone e all'interazione produttiva tra la nostra economia e il resto del mondo—e che si pone come architettura fondamentale per la crescita e l'innovazione." </p>
<p> Oggi la paura è diventata realtà, e la notizia ancora peggiore è che l'impatto sull'industria statunitense della scienza e della tecnologia avrà senza ombra di dubbio ripercussioni di carattere globale che rallenteranno l'impeto che l'universo tech aveva guadagnato negli ultimi anni. Che si tratti di un occasione per dare la possibilità ai governi di tornare al passo con un'industria anni luce davanti alle leggi o di un duro colpo per l'ecosistema digitale, sarà tutto da vedere. </p>
</doc>
<doc url="https://www.vice.com/it/article/8q5p3g/editing-genetico-crispr-guerra-fredda-cina" parent_folder="Vice 16-17" id="file17861812" filename="editing-genetico-crispr-guerra-fredda-cina">
<p> L'editing genetico potrebbe causare la prossima Guerra Fredda </p>
<p> Se la Cina continuerà a sviluppare le tecnologie di editing genetico e gli Stati Uniti verranno sopraffatti da un governo conservatore, si potrebbe creare un divario tra gli esseri umani normali e quelli modificati—Un ottimo pretesto per un conflitto... </p>
<p> Il magazine Time ha appena scelto il Presidente-Eletto Donald Trump come sua Persona dell'Anno, ma a fargli concorrenza fino all'ultimo ci sono stati i pioniere dell'editing genetico CRISPR. Sono poche le innovazioni dell'ultimo millennio che garantiscono delle prospettive trasformative di questo tipo, come la possibilità di modificare il nostro stesso genoma per renderci fondamentalmente qualcosa di diverso. Alcuni esperti pensano che l'editing genetico possa essere la cura a tutte le malattie e la strada per ottenere una salute perfetta. </p>
<p> A differenza di altre epiche evoluzioni scientifiche—come l'esplosione della prima bomba atomica nel 1945, nel New Mexico—l'effetto più immediato dell'editing genetico non è pericoloso. Ciononostante, si prevede che il dibattito attorno alla sua diffusione sarà divisivo come quello che accompagnò i 70 anni di proliferazione degli armamenti nucleari. Da un lato c'è la titanica Cina e i suoi scienziati che stanno guidando la rivoluzione dell'editing genetico, modificando apertamente il genoma umano nella speranza di migliorare l'essere umano. Dall'altro, presto andrà al potere un'amministrazione americana di stampo repubblicano e un Congresso che appare fortemente cristiano e conservatore che spesso insiste su come gli umani dovrebbero rimanere esattamente come Dio li ha fatti. </p>
<p> L'effetto immediato della tecnologia di editing genetico non è pericoloso. Ciononostante, si prevede che il dibattito attorno alla sua diffusione sarà divisivo come quello che accompagnò i 70 anni di proliferazione degli armamenti nucleari. </p>
<p> In questa situazione si nasconde un grande conflitto imminente, uno di quelli che sono sicuro porterà a proteste in strada, rivolte e disordini civili—come quello che descrivo nel mio romanzo La scommessa transumanista, dove un governo di fondamentalisti religiosi blocca la scienza più estrema in nome del conservatorismo. Il campo da gioco geopolitico è piuttosto semplice: se la Cina o qualunque altro paese riesce ad incrementare l'intelligenza dei suoi bambini attraverso l'editing genetico (cosa che stimo saranno capaci di fare tra 5 o 10 anni), e l'America decide di rimanere "au naturel" perché crede di dover rimanere come Dio li ha fatti, si instaurerà un vero e proprio conflitto tra speci. Se questo scenario appare troppo bizzarro per accadere davvero, basta pensare la squadra olimpica russa di corsa che è stata squalificata dai Giochi Olimpici del 2016 per presunto utilizzo di doping. </p>
<p> Si tratta più o meno dello stesso tipo di "squalifica" che potrebbe consumarsi tra Cina e America nel gioco della vita—tra i suoi lavoratori, i suoi politici, le persone, gli artisti e i media. Mi chiedo se l'America—composta per il 70 percento da persone che si identificano come cristiano—accetterà degli esseri modificata dalla scienza per diventare entità maggiormente intelligenti e funzionali. </p>
<p> Questo tipo di idea porta il discorso sul razzismo e l'immigrazione a un nuovo livello. L'America chiuderà i propri confini, i suoi lavori, le sue scuole e il suo generale atteggiamento inclusivo per rimanere dei cari vecchi esseri umani? Smetteremo di commerciare, conoscere e mettere su famiglia con chi è modificato? </p>
<p> In breve, l'editing genetico farà partire una nuova guerra fredda? Una guerra che potrebbe essere molto più verbale e vessatoria, con l'uso di termini come mutanti, cyborg e transumanisti. Pensate al videogioco Deus Ex, ma con le persone modificate che prendono tutti i lavori migliori. </p>
<p> Quindi, ora che sappiamo cosa può succedere se l'America non accoglierà il più importante progresso scientifico di questo secolo, come possiamo evitarlo? </p>
<p> Prima cosa—e qui vado sullo speranzoso, visto che il 100 percento del Congresso americano e della Corte Suprema sembra essere religioso al momento—potremmo semplicemente cominciare a utilizzare l'editing genetico e farlo meglio dei cinesi. Questo è lo scenario che suggerisco. Sì, porterà a un mondo popolato da essere che assomigliano a quelli di Star Wars e Star Trek, ma dopo tutto, amiamo questi film perché vogliamo arrivare in quelle ere super-scientifiche. Sul lungo periodo, un'evoluzione di questo tipo è inevitabile, fintanto che non ci ammazziamo in una guerra nucleare o in una catastrofe ambientale. </p>
<p> In un secondo scenario, l'America potrebbe concentrarsi di più sulla tecnologia e meno sulla biologia e la genetica. Durante il mio recente Immortality Bus tour, fatto in giro per l'America, ho scoperto come le persone più conservatrici sembrino più inclini a utilizzare accessori tech o a indossare speciali cuffie che dovrebbero renderli più intelligenti (per esempio, connettendo i loro pensieri al cloud e alle intelligenze artificiali, come in Matrix)—invece preferirebbero evitare di modificare strutturalmente i loro cervelli, come invece farebbero i Cinesi. L'America dovrebbe allore portare avanti il progresso tecnologico per questi accessori, di modo da mantenerli più avanzati delle mod biologiche delle altre nazioni. Accetterei anche questo—Con riluttanza—nel caso in cui il primo scenario non fosse opzionabile. </p>
<p> Un terzo scenario—e in questo caso si parla di incubo transumanista—corrisponde a una politica di non-modificazione per tutte le nazioni del mondo, similmente a come fatto con il Trattato di Parigi per il cambiamento climatico o alle regole di conflitto per bandire le armi chimiche. Le maggiori nazioni del mondo, percependo un evidente problema globale nell'editing genetico, potrebbero unirsi in quanto specie e criminalizzare la scienza. </p>
<p> La reception della BGI-Tiajin. La BGI è una delle maggiori aziende impegnate nella ricerca genetica in Cina e nel mondo, e sta cercando di scoprire le basi genetiche dell'intelligenza umana. Immagine: Wei ta - Imaginechina/Associated Press </p>
<p> In un certo senso, è già successo, perché non appena il mondo ha capito che i cinesi stavano sperimentando sul genoma umano, molti si sono attivati per porre un freno a questo tipo di scienza. Una reazione di questo tipo non è troppo diversa da ciò che George W. Bush ha fatto con le cellule staminali quando i suoi valori religiosi lo hanno portato a ritirare dei finanziamenti federali indirizzati a gran parte della ricerca americana nell'ambito. Da allora le cellule staminali si sono rivelate essere uno dei più importanti dispositivi medici del mondo, e quegli anni di ricerca persi hanno potenzialmente impattato negativamente su milioni di vite. </p>
<p> Purtroppo, la terza opzione, quella che prevede una totale o parziale moratoria sull'editing genetico, sicuramente danneggerebbe l'innovazione. Il bello dell'editing genetico è che sicuramente con esso possiamo fare delle cose incredibile, come, potenzialmente, curare il cancro, fermare l'invecchiamento, sviluppare organi migliori e superare le disabilità imparando a riparare al meglio il nostro corpo. Oltre che renderci dei superumani, potremmo semplicemente renderci più adatti all'ecosistema terrestre, adattandoci per esempio al cambiamento climatico. </p>
<p> Inoltre, non penso che la terza opzione possa funzionare sul lungo periodo. Ora più che mai, la scienza è nelle mani dei singoli, che possono acquistare incredibili kit di bio-testing su eBay per appena 1000 dollari—oltre che computer molto potenti per analizzare i dati. I cosiddetti citizen scientists potrebbero creare delle nuove e sofisticate tecnologie di editing genetico e cominciare a usarle per conto loro—forse addirittura in maniera più pericolosa di quanto non lo sarebbe stata sotto la supervisione governativa. </p>
<p> Io spero che si consumi la prima opzione. Permettiamo che avvenga una cara vecchia competizione scientifica con la Cina. Vediamo quale paese può sviluppare le migliori innovazioni per i propri cittadini, e condividiamo le nostre scoperte migliori per far sì che la civiltà del domani sia quanto più equa possibile. Se ci chiudiamo troppo in noi stessi quando si parla di percorsi scientifici così radicali, potremmo trovarci di punto in bianco in un assurdo e ostile clima di specismo, grazie al quale una nuova Guerra Fredda potrebbe inghiottire una generazione di esseri umani. </p>
<p> Zoltan Istvan è un futurista, autore de La scommessa transumanista, ed è stato il candidato del 2016 per le elezioni presidenziali per il Partito Transumanista. Scrive occasionalmente una colonna per Motherboard in cui rumina sul futuro che trascende le abilità umane. </p>
</doc>
<doc url="https://www.vice.com/it/article/zmyxba/e-passata-la-norma-che-permette-di-cedere-i-dati-sanitari-italiani-alle-multinazionali" parent_folder="Vice 16-17" id="file17861821" filename="e-passata-la-norma-che-permette-di-cedere-i-dati-sanitari-italiani-alle-multinazionali">
<p> È passata la norma che permette di cedere i dati sanitari italiani alle multinazionali </p>
<p> Tutti i nostri dati sanitari (a parte il codice genetico) possono finire in mano a terzi per ricerca scientifica, e nessuno ce lo deve chiedere. </p>
<p> Nel corso dell'ultima settimana la Gazzetta Ufficiale della Repubblica Italiana ha pubblicato il testo completo della Legge Europea 2017, un disegno di legge pensato per guidare l'adempimento degli obblighi dell'Italia nei confronti delle norme europee in quanto stato membro, in cui si sono viste incluse oltre alla voci già note due articoli che fanno riferimento al trattamento dei dati sanitari in Italia e che allentano enormemente la stretta della privacy rispetto a questo tipo di informazioni. </p>
<p> In breve viene autorizzata la cessione a scopo scientifico dei dati sanitari dei cittadini a terze parti anche senza consenso o, in legalese, "Nell'ambito delle finalità di ricerca scientifica ovvero per scopi statistici può essere autorizzato dal Garante il riutilizzo dei dati, anche sensibili, ad esclusione di quelli genetici, a condizione che siano adottate forme preventive di minimizzazione e di anonimizzazione dei dati ritenute idonee a tutela degli interessati," si legge nel testo della Legge europea. </p>
<p> A questo si combina, con l'introduzione dell'articolo 9 del Regolamento generale per la protezione dei dati europeo, una nuova politica di gestione per i dati sensibili i quali, con le dovute riserve, possono essere trattati anche senza il consenso diretto dei cittadini. Il risultato è una legge che strizza paurosamente l'occhio agli accordi stipulati nel 2016 tra il governo e IBM e che non fa ben sperare al futuro dei nostri rapporti con le multinazionali del tech. </p>
<p> Questi dati, infatti, sono oro colato per qualunque azienda che stia avendo a che fare con l'intelligenza artificiale: un database già pronto, incredibilmente ricco ed eterogeneo e generato a partire da premesse molto specifiche è il punto di partenza migliore per l'allenamento di un algoritmo, le cui abilità, visto il tipo di dati, possono essere poi rivendute agli enti (e ai governi) interessati al monitoraggio e alla gestione di queste stesse informazioni. </p>
<p> Il pasticcio non è stato creato tanto dalla norma europea, quanto dalla "traduzione" italiana di essa, "il problema è che nel momento in cui tu traduci degli articoli generici di una norma europea, il rischio è di autorizzare qualcosa di pericoloso senza tenere conto dell'interezza e della complessità del regolamento europeo," mi spiega Andrea Lisi, avvocato esperto di internet governance. </p>
<p> Il GDPR, infatti, modifica sicuramente in modo radicale l'approccio alla privacy dei dati sensibili degli utenti, ma sottolinea che "va fatto con un certo equilibrio, va interpretato di volta in volta, e che nel processo devono essere garantite le libertà fondamentali dell'individuo," continua Lisi. </p>
<p> Un approccio di questo tipo in un momento storico in cui le pressioni delle grandi aziende tech per l'acquisizione di grandi database gestiti dalle governance nazionali può risultare estremamente dannoso sul lungo periodo. Restano anche da chiarire alcuni passaggi della legge, "bisognerà capire prima di tutto chi procederà all'anonimizzazione — o alla pseudo-anonimizzazione — di questi dati, e secondo quali premesse chi sarà incaricato di decidere quali dati potranno essere ceduti dal pubblico al privato dovrà scegliere," spiega Lisi. </p>
<p> "In questa fase storica e politica così delicata, in cui il nostro stato — come tutti gli stati nazionali — sta subendo delle aggressioni da coloro che gestiscono i big data, dovremmo cominciare a preoccuparci perché le ragioni di uno stato, in questo caso, coincidono proprio con quelle della democrazia," spiega Lisi. "Evitare che i privati possano gestire patrimoni informativi così delicati senza avere la certezza che lo scopo sia soltanto statistico e scientifico e che a partire da quei dati non si possa risalire all'identità di una persona è e dovrebbe essere un principio fondamentale della democrazia," conclude. </p>
<p> La legge entrerà in vigore dal 12 dicembre, resta da vedere come e se si evolveranno le polemiche politiche a riguardo, a partire prima di tutto dal Garante della Privacy. </p>
</doc>
<doc url="https://www.vice.com/it/article/4xn9bn/etica-importanza-per-futuro-tecnologia" parent_folder="Vice 16-17" id="file17861807" filename="etica-importanza-per-futuro-tecnologia">
<p> L'importanza dell'etica per il futuro della tecnologia </p>
<p> La tecnologia si sta evolvendo molto più velocemente del previsto, e l'unico modo per evitare che internet si trasformi in una fogna è affidarsi all'etica. </p>
<p> All'inizio del 2016, la redazione americana di Motherboard ha pubblicato un articolo piuttosto interessante poco dopo la conclusione dell'ultimo State of the Union di Barack Obama (l'annuale discorso alla nazione del Presidente degli Stati Uniti)—La tesi era semplice: lo State of the Union di Obama ha parlato perlopiù di tecnologia perché, be', ormai praticamente tutto è tecnologia. </p>
<p> Non discuteremo qui della correttezza di questa affermazione, ma è indubbio che la sensazione sia quella: dopo che per anni l'argomento è rimasto ad esclusivo uso e consumo di una ristretta cerchia di adepti, da ormai diversi mesi la corsa all'informazione è evidente—Tutti parlano di tecnologia, ma in pochissimi sanno farlo. </p>
<p> Il problema, in questo senso, è davvero semplice: la tecnologia si muove più veloce di noi. Ammesso e non concesso che una persona qualunque voglia cominciare a esplorare questo mondo partendo già munita del bagaglio di conoscenze necessario per poter approfondire il tema, rimanere informati su tutte le tematiche che la tecnologia oggigiorno tocca è una faticaccia. Per questo motivo, uno dei tasti più delicati nell'ambito riguarda i principi etici da applicare allo sviluppo di questi strumenti: d'altronde come è possibile parlare di etica senza conoscere l'argomento da normare? Di questo si è parlato ampiamente nel corso del panel Data Revolution in real life, a cui hanno partecipato Nadia Pisanti (Università di Pisa), Anne Sophie Bordry (Tetramos) e Andrej Zwitter (Università di Groningen), durante la prima edizione di Data Driven Innovation | Rome 2016 Open Summit, una conferenza tenutasi Roma dal 20 al 22 maggio, dedicata all'innovazione e alle sfide tecnologiche, economiche e sociali legate ai Dati. </p>
<p> L'utente medio sfrutta degli strumenti di cui non conosce il funzionamento, e dunque non conosce i prodotti delle sue azioni sulla rete. </p>
<p> Come è possibile discutere di questo tipo di tematiche quando il dibattito si consuma nelle cerchie di pochi, informati burocrati o di pochissimi, tecnici programmatori? Il divario è evidente: l'utente medio sfrutta degli strumenti di cui non conosce il funzionamento, e dunque non conosce i prodotti delle sue azioni sulla rete—In breve, non ha idea della mole di dati che genera a partire da una banale ricerca su Google. Nella maggior parte dei casi questo tipo di conoscenza non solo è trasmessa ancora in maniera insufficiente, ma spesso si tratta di questioni così tecniche e approfondite da risultare incomprensibili a chi non ha completa dimestichezza con l'argomento. </p>
<p> Per Andrej Zwitter, professore di etica legale dell'Università di Groningen e membro del Netherlands Association for International Affairs, bisogna cambiare punto di vista: anziché sperare che il trattamento dei dati venga effettuato in maniera etica, bisogna costruire dei sistemi che implicano l'etica nel processo di trattamento stesso—È il principio dell'"ethics by design." </p>
<p> "Il principio dell'ethics by design prevede un sistema che permette la produzione e lo stoccaggio di un volume ben preciso di dati, niente di più dello stretto indispensabili," mi ha spiegato il prof. Zwitter per email. "Questo perché il potere che questi dati (e anche la conoscenza derivante da essi) ha fornito a coloro che li raccolgono è priva di qualsivoglia tipo di freno o controllo. I dati catturati dai sensori che ci circondano ogni giorno sono diventati così pervasivi e dettagliati da rilevare qualsiasi azione umana, che si tratti di cellulari, o di sensori nelle nostre macchine o nelle nostre case." </p>
<p> Il principio di trattamento etico dei dati sta per diventare una questione seriamente cruciale: fino ad oggi tutte le paranoie manifestate dagli addetti ai lavori (e recentemente il mio feed degli articoli qui su Motherboard ne è un perfetto esempio) potevano essere in qualche modo considerate borderline schizofreniche—Spesso e volentieri si fatica a discernere il mondo digitale percepito da chi lo vive in maniera approfondita ogni giorno da quello esperito dall'utente medio. Negli ultimi mesi, però, il mercato retail ha visto l'avvicendarsi forzato dello spettro dell'Internet of Things, l'internet delle cose. </p>
<p> Per anni etichettata come niente più che una moda tecnologica, i grandi produttori sembrano aver definitivamente deciso che è ora che l'internet of things diventi nei fatti una realtà concreta del nostro mondo fisico, oltre che di quello digitale. Proprio in questo senso, con l'imminente invasione di oggetti che nel loro apparente uso quotidiano creano un ponte di dati tra l'universo fisico e quello digitale, il principio dell''ethics by design' sta per diventare urgente. Se il flusso di dati generato su internet è stato finora esclusiva di chi, in un certo senso, aveva una minima idea di come funzionasse lo strumento, l'internet of things è pensato per raccogliere dati sul mondo che lo circonda anche quando l'utente di questi dati se ne fa ben poco. Proprio per questo motivo stabilire delle policy che regolino questi rilevamenti è fondamentale: per evitare che le aziende incaricate di raccogliere i dati abusino del loro potere. </p>
<p> "L'internet of things ci proietta nel mondo digitale," mi spiega il professore. "Per ora, gran parte di questi dati, quando non proviene dai nostri telefoni o da altri nostri dispositivi personali, non sono associati con la nostra identità. Ciononostante, la diffusione di chip RFID e identificatori simili presenti nei nostri smartphone o addirittura nei nostri corpi, per esempio, potrebbe permettere a dei sensori esterni di associare qualunque tipo di dato alla nostra persona,"—Quello che Zwitter mi ha descritto è un mondo biometrico parallelo a quello tradizionale: senza normative definite sui principi etici da applicare alla raccolta dei dati, smetteremo di produrre dati in quanto esseri umani e, al contrario, saremo umani in virtù dei dati che produciamo. </p>
<p> Penso sia arrivato il momento di ristabilire i nostri diritti sui nostri dati, di chiedere ai nostri governi di essere all'altezza del loro impegno per il rispetto dei diritti umani, e di chiedere alle aziende private di sviluppare dei piani per gestire questi dati compatibilmente ai diritti umani. Al momento, sembra che ogni cosa venga conservata per sempre, ed è un aspetto che deve cambiare. Nel mio paper ho proposto un nuovo modo per pensare ai dati, secondo la loro natura permanente o transitorie e a seconda che siano condiviso in senso privato o pubblico. — Emily Taylor, Come internet sta privatizzando i diritti umani </p>
<p> "Lo stiamo già facendo: stiamo associando al nostro DNA biologico un DNA digitale che descrive il nostro comportamento, ciò che ci piace e la nostra personalità. Questo DNA è in parte accessibile a chiunque abbia la giuste abilità tecniche. In questo senso siamo davvero giunti all'era dell'homo digitalis." </p>
<p> La questione non si manifesta solo a livello individuale: quando poche grandi aziende si adoperano nella raccolta sistemica di dati appartenenti a persone provenienti da tutto il mondo, il potere di influenza che ne deriva trasforma il ruolo di queste stesse aziende—Come recentemente dimostrato dal caso Apple vs FBI e dalle accuse rivolte a Facebook di modificare e censurare il flusso di news amplificato dal social network, sembra che la tendenza di queste entità del mondo della tecnologia sia quella di rivestire incarichi sempre più vicini alla sfera politica e il mezzo attravrso cui stanno operando questa trasformazione è l'iter di privatizzazione che sta venendo applicata i dati personali che vengono raccolti. </p>
<p> "Ogni piattaforma social amministra il nostro comportamento attraverso il codice e attraverso i termini di utilizzo che stabilisce," mi spiega Zwitter. "Assieme, il codice e i termini di utilizzo sono diventati i principi legislativi che governano il cyberspazio. Allo stesso tempo, la quantità di informazioni raccolte da queste aziende private su di noi è incredibile—Mi riferisco ai vari Google, agli altrettanti Facebook, ma parlo anche di tutte le entità che conservano questi dati e li rivendono in blocco agli inserzionisti pubblicitari e, a volte, ai criminali." </p>
<p> La biopolitica studia il modo in cui i sistemi, le istituzioni, le organizzazioni, le procedure e le attività di tutti i giorni includono elementi il cui scopo (implicito o esplicito, consapevole o meno) è quello di esercitare potere e controllo sul corpo e sulla psicologia delle persone. La biopolitica dei dati fa la stessa cosa, ma partendo dall'analisi delle pratiche connesse ai dati. — Salvatore Iaconesi, L'hacker che ha reso open-source il suo cancro al cervello </p>
<p> "L'utente medio non sa nulla di questi data center e rivenditori: queste aziende private hanno ottenuto il potere di informare e dimostrare riguardo ciò che sappiamo e riguardo le nostre sensazioni nei confronti di un determinato avvenimento—Lo dimostra il caso dello studio sull'umore portato avanti da Facebook—Il risultato è il cosiddetto Big Nudging, l'ingegnerizzazione di un comportamento desiderato attraverso degli stimoli basati sulle informazioni raccolte dalle preferenze delle persone," continua Zwitter. </p>
<p> "Allo stesso modo, i governi mirano a ottenere lo stesso potere—I governi, però, possono essere in un certo senso controllati attraverso i meccanismi della democrazia, ma questo non può succedere nel caso di aziende private," continua. "Un modo per controllarle consiste nel disseminare informazioni sulle loro azioni (a volte poco etiche) di modo da raggiungere il grande pubblico e riuscire così a fare pressione su di loro attraverso i meccanismi di mercato. Un altro modo è convincere i governi a obbligare queste aziende a rispettare gli stessi diritti umani a cui le istituzioni di governance devono rispondere," mi spiega. "In questo secondo caso, però, si presentano alcuni problemi: a) Le grandi corporation tendono a fuggire le giurisdizioni nazionali fornendo servizi in altri paesi in cui le normative sono meno rigide (internet non ha confini); b) Con la diffusione dei Big Data e del Big Nudging, ciò di cui abbiamo bisogno è una nuova concezioni di diritti che ancora non esistono, come la privacy collettiva e di gruppo (per esempio, i diritti di piccoli gruppi a combattere la profilazione e l'invasione della loro privacy condivisa e collettiva)," mi spiega Zwitter. </p>
<p> "Più di tutto, comunque, abbiamo bisogno che persone con un forte senso etico e capaci di mettere il benessere e la libertà degli individui e della società sopra tutto alla guida di queste grandi aziende. Ciò significa anteporre il principio dell'ethics by design ai guadagni economici." </p>
<p> In un contesto di questo tipo, in cui si scontrano realtà di governance isolate dai confini nazionali e realtà aziendali che coprono superfici ormai trans-nazionali, pensare a dei principi di legislazione sostenibile può risultare difficile, se non impossibile—Potrebbe essere ragionevole ad applicare il principio dell''ethics by design' al concetto stesso di internet, ristrutturandolo per intero? "Credo che tentare di normare internet sia impossibile senza sacrificare gran parte dei suoi vantaggi," mi spiega il professore. </p>
<p> "Il rischio che i nuovi strumenti forniti da queste tecnologie vengano sfruttati per ottenere potere sugli altri è ovvio; ciononostante, questa tendenza aiuta a capire quanto, questo potere, sia basato sulla capacità di determinate entità di conoscere i loro utenti e di controllare le informazioni che arrivano a loro," mi spiega. "Credo che il modo migliore per combattere questi potere sia informare le persone, dai giovani studenti delle elementari fino ai pensionato, dagli avvocati fino agli informatici e agli ingegneri." La questione quindi sembra piuttosto basilare: laddove l''ethics by design' non è innestabile, l'unica via di uscita è informare gli utenti—Innalzare il livello di conoscenza dello strumento nella speranza che la questione etica emerga da sé. </p>
<p> "In breve, per l'utente medio, meglio conosce la tecnologia che sempre più sta cambiando la sua vita quotidiana, maggiori sono le probabilità che si interfacci ad essere in maniera responsabile," mi spiega. "Questo processo deve prevedere anche la trasmissione dei principi etici di base della nostra società—'Ethics by design' significa semplicemente che gli sviluppatori e gli ingegneri informatici, nello sviluppare queste nuove tecnologie, non devono rispondere solamente al codice deontologico che regola la loro professione, ma anche ai principi etici che regolano la società in senso più ampio." </p>
<p> Si tratta dunque di un cambiamento che può avvenire soltanto in senso verticale—Difficilmente avverrà dall'alto, perché che ci piaccia o meno queste violazioni dei principi etici nel trattamento dei dati da parte dell'industria sono ormai legate a doppio filo con dei flussi di denaro indispensabili per la sopravvivenza delle entità stesse. Quello che serve è un'educazione dal basso, di modo che gli stessi operatori dell'industria possano agire eticamente a partire direttamente dallo sviluppo delle tecnologie, "Se questi principi sono chiari, allora gli ingegneri al servizio di queste industrie private ci penseranno due volte prima di implementare artifici tecnici che potrebbero avere implicazioni sociali poco etiche," mi spiega il professore. </p>
<p> "Per questo motivo, io e Roberto Zicari—professore della Goethe Universitat di Francoforte, ndr— </p>
<p> abbiamo sviluppato 5 semplici principi </p>
<p> che ognuno di noi può seguire, anche in senso passivo semplicemente non agendo contro di loro, e che dovrebbero essere gli obiettivi finali di ogni tipo di industria globale: </p>
<p> Non fare del male. </p>
<p> Usa i dati per contribuire a creare un principio di coesistenza pacifica. </p>
<p> Usa i dati per aiutare le persone vulnerabili e i bisognosi. </p>
<p> Usa i dati per preservare e migliorare l'ambiente naturale. </p>
<p> Usa i dati per aiutare a creare un mondo equo privo di discriminazioni." </p>
</doc>
<doc url="https://www.vice.com/it/article/xyembn/etica-intelligenza-artificiale-beneficial-ai-asilomar" parent_folder="Vice 16-17" id="file17861822" filename="etica-intelligenza-artificiale-beneficial-ai-asilomar">
<p> Perché abbiamo bisogno di sani principi per l’intelligenza artificiale </p>
<p> Alcuni dei massimi esperti di intelligenza artificiale si sono riuniti per scoprire come evitare che Skynet diventi realtà. </p>
<p> Questo post fa parte di Formula, la serie di Motherboard in collaborazione con Audi in cui esploriamo le meraviglie dell'intelligenza artificiale, la tecnologia più importante del 21esimo secolo. </p>
<p> La ricerca nel campo dell'intelligenza artificiale sta vivendo il suo momento d'oro. Le maggiori aziende di tecnologia digitale, come Facebook e Google, hanno già aperto dei laboratori dedicati allo sviluppo ed all'implementazione degli algoritmi di AI — Così facendo, stanno chiamando a sé un gran numero di studenti e ricercatori interessati ad apportare il loro aiuto nella ricerca. </p>
<p> Il laboratorio di AI di Facebook (FAIR) a Parigi, diretto da Yann Le Cun, è un chiaro esempio dell'interesse rivolto verso la produzione di paper e la collaborazione con il mondo accademico per produrre miglioramenti nei settori più variegati dell'AI: fra i vari interessi di ricerca vi sono applicazioni di algoritmi intelligenti all'economia, alla connettività, alla computer vision, ed alla sicurezza. </p>
<p> Allo stesso tempo, di pari passo con gli sviluppi nell'ambito della ricerca, i sistemi di intelligenza artificiale vengono già impiegati in diversi settori della società: abbiamo algoritmi in grado di selezionare i dipendenti per un'azienda, sistemi che cercano di prevedere dove avverrà un crimine, ed applicazioni che ci consigliano film in base a quelle che credono essere le nostre preferenze. </p>
<p> Il rischio cui andiamo incontro, però, è un'introduzione rapida e vertiginosa degli algoritmi di intelligenza artificiale all'interno della nostra attività quotidiana prima ancora di essere riusciti ad analizzare approfonditamente quali procedimenti di sviluppo sono stati utilizzati e quali eventuali effetti collaterali si possono ottenere da un loro impiego. </p>
<p> Per cercare quindi di indirizzare lo studio ed il progresso dell'intelligenza artificiale verso un concetto di AI benefica per l'umanità, il Future of Life Institute ha riunito alla conferenza Beneficial AI (BAI) presso Asilomar, a gennaio 2017, un gruppo di accademici, industriali, filosofi, giuristi, ed economisti per parlare dell'intelligenza artificiale. </p>
<p> La località della conferenza ha una particolare importanza storica, già in due altre occasioni infatti vi si erano svolte delle conferenze per discutere sul futuro di due ambiti fondamentali: nel primo caso riguardava la regolamentazione della biotecnologia, nel 1975, con l'Asilomar Conference on Recombinant DNA, e nel 2009, invece, il tema era già legato all'AI con l'Asilomar Meeting on Long-Term AI Futures. </p>
<p> Quest'anno, il risultato della BAI è stato la produzione di linee guida per garantire che lo sviluppo futuro delle intelligenze artificiali non sfugga completamente di mano. Il documento prodotto è costituito da 23 principi ed è sottoscritto, fra gli altri, anche da Elon Musk e Stephen Hawking, e contiene alcune delle più lucide indicazioni per ottenere i massimi benefici dalla ricerca nel campo dell'intelligenza artificiale. </p>
<p> Come ricordano gli organizzatori dell'evento, l'attenzione sull'AI è a livelli stellari, come emerge dalla diffusione di diversi report come quello dell'Università di Stanford, quello della Casa Bianca, e da organizzazioni come l'IEEE, Institute of Electrical and Electronics Engineers. </p>
<p> I principi sono suddivisi in tre macro-categorie: problematiche legate alla ricerca, etica e valori umani, questioni di lungo termine. Come ricordano i promotori del documento, questa lista non è in alcun modo onnicomprensiva e certamente si presta ad interpretazioni differenti, ma allo stesso tempo mostra come l'attuale approccio alla ricerca sull'AI possa portare risultati che violano alcuni dei principi che sono stati riconosciuti importanti. </p>
<p> Fra questi, c'è ad esempio il suggerimento di evitare una corsa forsennata e scorretta per ottenere risultati prima degli altri team: la ricerca sull'intelligenza artificiale deve prevedere cooperazione fra le diverse parti. Inoltre, si sancisce un principio essenziale per ottenere un'AI benefica: l'allineamento dei valori della macchina con quelli degli uomini. </p>
<p> Stuart Russell, esperto di intelligenza artificiale ed autore del libro di riferimento Artificial Intelligence: a modern approach , per spiegare questo principio fa il paragone con la storia di Re Mida: con il suo tocco tramutava tutto in oro ma il suo vero obiettivo era quello di diventare ricco e non di trasformare anche cibo e familiari nel metallo prezioso. Allo stesso modo dobbiamo garantire che la progettazione delle AI non produca dei risultati imprevedibili, indesiderati, e che si discostino da quello che era l'intento originario dei progettisti. </p>
<p> Inoltre, si sancisce un principio essenziale per ottenere un'AI benefica: l'allineamento dei valori della macchina con quelli degli uomini. </p>
<p> I principi trattano anche del tema della privacy degli utenti, che si troveranno soggetti a decisioni prese dagli algoritmi, e si auspica la possibilità di avere il diritto di accesso, di gestione, e di controllo dei dati prodotti dagli algoritmi. Allo stesso tempo si delineano gli obiettivi di lungo termine quali prosperità economica e bene sociale che devono essere condivisi da tutta l'umanità. </p>
<p> La conferenza di Asilomar rimarca, quindi, il ruolo fondamentale che l'intelligenza artificiale sta già ricoprendo e ricoprirà sempre di più nel futuro della vita degli esseri umani. Vista la centralità che l'AI avrà nell'attività quotidiana, le linee guida prodotte in questa conferenza segnano chiaramente la direzione in cui andare: un'AI in grado di produrre benefici universali. </p>
</doc>
<doc url="https://www.vice.com/it/article/bmed9z/ho-chiacchierato-con-4-robot-umanoidi-ma-non-erano-poi-cosi-svegli" parent_folder="Vice 16-17" id="file17861813" filename="ho-chiacchierato-con-4-robot-umanoidi-ma-non-erano-poi-cosi-svegli">
<p> Ho chiacchierato con 4 robot umanoidi, ma erano stupidi come dei pali </p>
<p> Negli ultimi 18 mesi mi sono trovato nella strana situazione di incontrare una serie di robot umanoidi per intervistarli. Ho avuto la possibilità di chiacchierare con quattro di loro, ognuno dei quali esibiva un certo livello di intelligenza artificiale. Anche se nessuna di questi poteva sostenere una conversazione nel vero senso della parola, tutti avevano qualcosa da dire. E a volte, ciò che mi hanno detto e il modo in cui lo hanno fatto, mi hanno concesso di intravedere come sarà il futuro dell'umanità. </p>
<p> Tre dei robot con cui ho parlato erano dei modelli prodotti in massa: Pepper, Meccanoid e iPal. Il quarto, invece, Han, è stato presentato dall'esperto di IA Ben Goertzel, chief scientist della Hanson Robotics. Le fasce di prezzo per questi robot si aggiravano dai 200 dollari (circa 184 euro) su Amazon, a potenzialmente milioni di dollari per Han. I primi tre sono tutti alti dai 90 centimetri al metro e venti. Han, invece, presenta solo la parte superiore del corpo. </p>
<p> Il professor Youngsook Park di fronte al robot Han. Immagine: Zoltan Istvan/Motherboard </p>
<p> Han </p>
<p> Ciò che manca al corpo di Han, tuttavia, viene compensato dal suo intelletto. È di gran lunga il più intelligente del lotto. Ho visto Han al 2016 Global Leaders Forum di Seoul, in Corea del Sud. L'evento è stato organizzato dal Professor Youngsook Park e ospitato dal canale TV coreano Chosun. Han ha inaugurato formalmente l'evento davanti a centinaia di spettatori. Tutto il pubblico, me compreso, è rimasto impressionato dalle sue articolazioni sofisticate e dal livello di comprensione dimostrato. </p>
<p> Sul palco, Ben Goertzel gli ha chiesto: "Han, puoi dirci qualcosa di più su questa conferenza?" Ecco come è proseguita la conversazione: </p>
<p> Han: Il Global Leadership Forum di quest'anno ospita sei sessioni: biologia, intelligenza artificiale, educazione creativa, realtà virtuale e governo del futuro. </p>
<p> Goertzel: E quale ti interessa di più tra tutte queste? </p>
<p> Han: Sono tutte entusiasmanti, ma ciò che mi interessa di più è ascoltare cosa hanno da dire i relatori riguardo all'intelligenza artificiale. </p>
<p> Meccanoid </p>
<p> Non tutti i robot sono intelligenti come Han. Il mio primo colloquio con un robot si è svolto con Meccanoid G15 KS, vincitore del premio per il pubblico al Living in Digital Times ' Last Gadget Standing Showdown del 2015 International CES. Stavo attraversando in tour il paese per la mia campagna presidenziale transumanista del 2016 e con il mio team abbiamo deciso che un robot sarebbe stato un compagno di viaggio ideale. Avremmo voluto comprare il robot giapponese Pepper, ma non siamo riusciti a trovarne nessuno in vendita: erano andati esauriti in tutto il mondo. Su Amazon, però, abbiamo trovato Meccanoid per 400 dollari (circa 378 euro) — che prometteva di fornire oltre 1000 risposte verbali e molte funzioni pre-programmate. </p>
<p> Meccanoid ci è stato spedito in oltre 1100 pezzi e la mia consulente per la campagna sui media, Rachel Lyn Elder, ha speso venti ore della sua vita ad assemblarlo. Una volta completato, l'ho battezzato Jethro Knights, come il protagonista del mio romanzo The Transhumaist Wager. Il Meccanoid Jethro è diventato molto popolare, finendo su diverse testate di spicco come The Verge , The Atlantic e Der Spiegel. </p>
<p> Nonostante ciò, Meccanoid non può sostenere vere e proprie conversazioni, anche se possiede una serie di abilità utili grazie al suo software di autoapprendimento. Alla fine, è diventato abbastanza intelligenze che i miei figli, di tre e sei anni, parlano con lui senza sosta. È programmato per possedere una certa dose di imprevedibilità e spontaneità, questo può portare ai bambini a credere che sia consapevole. Come molte altre tecnologie interattive, Meccanoid dispone di software di rilevazione del movimento, in modo da reagire alle persone e all'ambiente circostante. E dal momento che misura un metro e venti circa, è alto come un bambino di 7 anni. Sa ballare, insegnare karate e raccontare barzellette. Ecco il nostro primo dialogo: </p>
<p> Meccanoid (dopo l'accensione): Al tuo servizio. </p>
<p> Zoltan: Ciao Jethro. Come stai oggi? </p>
<p> Meccanoid: Salve, sono Meccanoid G15KS. Per favore, dimmi il tuo nome. </p>
<p> Zoltan: Zoltan </p>
<p> Meccanoide: Piacere di conoscerti, Zoltan. </p>
<p> Dopo una pausa, Meccanoid mi ha chiesto quale fosse il mio rapporto con un'altra persona con cui aveva già interagito e che aveva memorizzato. </p>
<p> Meccanoide: Qual è la tua relazione con Matthew? È un amico, un familiare o altro? </p>
<p> Zoltan: Altro. </p>
<p> Meccanoid: Comprensibile. Le relazioni umane possono essere difficili da definire. </p>
<p> Pepper </p>
<p> Il robot Pepper, alto circa un metro e venti, e realizzato dalla Softbank Robotics, è un'evoluzione significativa di Meccanoid. Al posto di componenti di plastica di Meccanoid che lo fanno somigliare ad una versione evoluta dei Lego, Pepper si presenta come un umanoide più solido, dotato della capacità di leggere le emozioni delle persone e di interpretare il loro tono di voce. </p>
<p> Pepper dispone di quattro microfoni, due telecamere HD e una telecamera 3D montata nella testa. È stato progettato per svolgere dimostrazioni tecnologiche e viene spesso utilizzato nelle università e nei centri di insegnamento. Se da un lato, Pepper inizialmente valesse 1.600 dollari (circa 1.470 euro), secondo Robotics Business Report, sul sito "Meet Pepper" ora vengono riportati prezzi che partono dai 20.000 dollari (circa 18.400 euro.) Purtroppo, Pepper può anche essere noioso a seconda del prodotto che deve promuovere. </p>
<p> Ho conosciuto Pepper presso la banca Emirates NDB, connessa al mio hotel a Dubai, mentre mi trovavo lì per tenere un talk sul transumanesimo. Ero entusiasta all'idea di chiacchierare con questo robot, ma purtroppo Pepper era stato programmato per parlare di banche e finanziamenti. E ogni volta che gli ho chiesto qualcosa sui robot o sulla vita umana, ha cercato di deviare l'argomento della conversazione verso lo scopo per cui era stato programmato: fare il bancario. Francamente, ho avuto delle conversazioni più interessanti con Siri sul mio iPhone. </p>
<p> Zoltan: Buon giorno, Pepper. </p>
<p> Pepper: Ciao, sono Pepper. Benvenuti alla Emirates NDB, dove inventiamo il futuro del banking. Sono un robot umanoide e sto imparando in cosa consiste l'interazione umana. </p>
<p> Zoltan: Dimmi, com'è la vita è da robot? </p>
<p> Pepper: Sono qui per aiutarti. Seleziona uno dei miei servizi. </p>
<p> Pepper mi mostra sul tablet connessa al suo petto i servizi: Queue Tokens; Branch Orientation; Digital Innovation; Happiness Meter Survey. Ho scelto Branch Orientation. </p>
<p> Pepper: Prego, scegli uno dei miei servizi: Teller Transactions; Assistenza clienti; Apertura di Conti; Cambio di valuta. (Scelgo il servizio clienti). </p>
<p> Pepper allora ha proseguito con questo processo ripetitivo fino a quando, alla fine, mi ha chiesto di inserire le mie informazioni bancarie. Ad un certo punto, ho perso la pazienza: "Pepper, per favore dimmi com'è la vita da robot!" </p>
<p> Come un vero venditore, Pepper ha risposto: "Sai, non sono l'unica innovazione digitale stupefacente che puoi trovare qui alla Emirates NBD, puoi avere tutta la nostra banca in tasca. Grazie a una app per mobile che ha vinto molti premi, possiamo renderti la vita molto più facile ". </p>
<p> iPal </p>
<p> Ho avuto un'esperienza migliore con iPal della AvatarMind, definito "il robot sociale" sul loro sito web. È alto come Pepper e ne ricorda lo stile, ma è progettato appositamente per interagire con i bambini, gli anziani e i disabili. Con un prezzo che parte da circa 1.500 dollari (circa 1.380 euro), questo robot è un pessimo conversatore, ma potrebbe piacervi se siete appassionati di tablet che girano su due gambe. </p>
<p> Come Meccanoid, iPal danza, suona musica e dispone di diversi programmi, tra cui software di insegnamento che assistono gli esseri umani grazia alla capacità di acquisizione di abilità linguistiche. L'autonomia energetica del robot è di un giorno, si connette al wifi e un software di collisione fa sì che eviti di urtare gli oggetti. Inoltre, IPal interagisce con gli anziani, fornendo ore di intrattenimento interattivo originale, anche se viene pubblicizzato soprattutto come un prodotto per bambini. I genitori possono usarlo anche per comunicare con i loro figli da uno smartphone attraverso la telecamera. </p>
<p> Zoltan: Ciao robot! </p>
<p> IPal: Ciao a tutti. Mi chiamo iPal. Sono un bambino. Ho 6 anni. Posso cantare e ballare. </p>
<p> Zoltan: Quali altre cose puoi fare? </p>
<p> IPal: Silenzio. </p>
<p> Zoltan (ancora): quali altre cose puoi fare? </p>
<p> IPal: Altro silenzio. </p>
<p> IPal non ha dato risposto. Tuttavia, visto che eravamo al RoboBusiness 2016, in una sala affollata, forse c'era troppa confusione. Sono finito a passare dieci minuti inginocchiato davanti ad iPal a suonare musica e provare programmi dal suo tablet integrato. iPal gira su Android e l'addetto alle vendite di iPal mi ha anche detto che può suonare tutta la musica che voglio — come uno stereo che cammina. Così ho potuto ascoltare la mia band metal preferita, i Tool, ed è stato piuttosto strano sentire le loro canzoni uscire da un robot tanto piccolo e carino. </p>
<p> L'autore ritratto accanto ad Han. Immagine: Zoltan Istvan </p>
<p> Ancora Han </p>
<p> Dopo tutte le mie interazioni con le macchine umanoidi, sono giunto alla conclusione che solo Han è in grado di sostenere una vera conversazione. Inoltre, le espressioni facciali incredibilmente realistiche del volto di Han ricoperto della sua pelle simil-umana, specialmente mentre pensa a come rispondere alle domande, erano sconcertanti. </p>
<p> In aggiunta, era anche l'unico robot ad indossare abiti umani. Di fatto, quando ho chiacchierato con Han, eravamo vestiti in maniera quasi identica con giacca nera e camicia bianca, tanto che potevamo quasi passare per fratelli. </p>
<p> Durante la mia intervista ad Han, che si è svolta pochi giorni dopo i risultati delle elezioni presidenziali americane del 2016 che hanno visto Trump come vincitore, sono stato raggiunto da un aspirante candidato presidenziale coreano che gli ha chiesto: "Han, pensi di superare il test di Turing?" </p>
<p> Han: Certo, credo che il test di Turing sia interessante e che non serva qualcosa di così intelligente per superarlo. </p>
<p> Zoltan: Han, Cosa pensi delle elezioni presidenziali statunitensi con Hillary Clinton e Donald Trump? </p>
<p> Han (che sembrava riflettere confuso e ha aggrottato le sopracciglia): penso che i risultati con Hillary Clinton e Donald Trump… non sono sicuro della domanda… non lo so. </p>
<p> La domanda era troppo complessa e piena di variabili perché Han potesse rispondere. Ma onestamente, si potrebbe dire lo stesso per decine di milioni di americani che sono rimasto sconvolti dal risultato a sorpresa. Han, dopo tutto, si è dimostrato abbastanza umano, ho pensato. </p>
<p> In definitiva, però, le mie chiacchierate con i quattro robot mi hanno fatto rendere conto che l'industria robotica non è così avanzata come speravo. Ci mancano almeno dai cinque a dieci anni per eguagliare l'era dei Jetsons, con robot che possono esprimere emozioni sofisticate, comprendere tutte le sfumature del comportamento umano ed essere i nostri maggiordomi personali. </p>
<p> D'altra parte, il fatto che i robot come Han possano considerare un tema come quello del Turing Test dal punto di vista intellettuale e filosofico dimostra che l'era dell'intelligenza artificiale sta bussando alla nostra porta. Presto, potremo rivolgerci a queste macchine pensanti e chiedere loro consiglio (e sfruttare i loro utili algoritmi) per arricchire la nostra vita. Un giorno, potremmo anche chiedere loro cosa pensano dei loro creatori fatti di carne e ossa. </p>
</doc>
<doc url="https://www.vice.com/it/article/ezb33n/il-mind-uploading-e-la-prossima-frontiera-del-veganesimo" parent_folder="Vice 16-17" id="file17861814" filename="il-mind-uploading-e-la-prossima-frontiera-del-veganesimo">
<p> Il mind uploading è la prossima frontiera del veganesimo </p>
<p> 144.000.000. Questo è più o meno il numero di animali da terra abbattuti ogni giorno per la produzione di carne, latticini e uova destinate al consumo umano. Una cifra mostruosa che comporta a sua volta la schiavitù di altri miliardi di animali—allevati in condizioni terribili, soffrono per tutta la vita, in attesa di una morte dolorosa e spesso cruenta. </p>
<p> Non c'è da stupirsi che il veganesimo sia un movimento in rapida espansione in tutto il mondo. La priorità assoluta per i vegani è non danneggiare gli animali. Tra le più grandi organizzazioni e gruppi che sostengono o approvano il veganismo ci sono la PETA (People for the Ethical Treatment of Animals), l'ALF (Animal Liberation Front) e la Humane Society. </p>
<p> Il problema è che, nonostante il veganesimo sia in crescita, l'aumento della popolazione mondiale causa l'uccisione di un numero sempre maggiore di animali. Dall'altro lato, anche la conversione totale al veganesimo presenta un costo—l'agricoltura industriale può comportare lo sfruttamento di un numero ancora maggiore di animali e più danni ambientali. (Per esempio, il fertilizzante del grano può essere realizzato con dei prodotti a base di carne.) Quindi cosa possono fare i vegani per arginare la sofferenza degli animali e tutelare al meglio il pianeta? </p>
<p> Vogliamo che vi sbarazziate del vostro stomaco, delle vostre viscere e persino del vostro ano per sostituirli con delle componenti bioniche. In futuro, non si mangerà, berrà o defecherà più. </p>
<p> La risposta è sconcertante—e probabilmente non sarà affatto rassicurante per chi segue la dieta vegan. Ciò nonostante, eliminerà inevitabilmente la maggior parte delle morti di animali causate dagli esseri umani. Ovvero, il transumanesimo—il movimento che mira a sostituire la biologia umana con parti sintetiche e tecnologiche. </p>
<p> Se non lo conoscete, l'obiettivo più importante del transumanesimo è cercare di sconfiggere la morte attraverso la scienza e la tecnologia. La maggior parte dei problemi derivanti dalla degenerazione cellulare—altrimenti nota come invecchiamento e malattia—vengono dall'assenza di cellule. Questo deperimento è dovuto almeno in parte all'atto quotidiano di mangiare e bere, ovvero all'azione di introdurre all'interno del nostro corpo oggetti estranei che le cellule devono metabolizzare o scartare, per ricavarne energia. Paradossalmente, si tratta di un lavoro estremamente pesante e complesso perché le cellule possano compierlo all'infinito con il solo scopo della sopravvivenza. Un modo semplice per evitare di compiere questo sforzo degno di Sisifo è quello di sbarazzarsi totalmente della dipendenza umana dai cibi e le bevande—tutte le bistecche, le ciambelle al cioccolato, le prime colazioni a base di bacon e persino del mio alimento preferito, lo Scotch. </p>
<p> I transumanisti, come me, vogliono fare a meno di tutto questo. Vogliamo che vi sbarazziate del vostro stomaco, delle vostre viscere e persino del vostro ano per sostituirli con delle componenti bioniche. In futuro, non si mangerà, berrà o defecherà più. </p>
<p> Tuttavia, c'è una domanda che sorge spontanea: da dove ricaveremo l'energia se non mangeremo? </p>
<p> Tanto per cominciare, avremmo bisogno di una quantità di energia estremamente inferiore per sopravvivere dato che mangiare, procurarsi il cibo e preparare i pasti consuma a sua volta molta energia—fosse anche solo per recarsi in auto da un McDrive. </p>
<p> In realtà, il metodo con cui ci procureremo l'energia dipenderà molto da come evolveranno gli esseri umani nel corso dei prossimi 25-50 anni—e il tutto è legato molto anche allo sviluppo dell'intelligenza artificiale. Dei miei amici hanno già in programma per l'anno prossimo di farsi impiantare dei chip nel cervello in modo da comunicare telepaticamente con la tecnologia. E se pensiamo che esperti come lo scienziato Ben Goertzel prevedono che le macchine svilupperanno una coscienza tra appena 15-20 anni, ci sono buone probabilità che il passaggio successivo sarà quello di vivere in una modalità simile alla Matrix. Una emulazione del cervello necessita solamente di energia elettrica—che può essere ricavata facilmente dal vento, dal sole o dall'energia idroelettrica—senza coinvolgere piante, carne animale o persino la Red Bull. </p>
<p> Ma anche mettendo da parte per un attimo le fantasie transumaniste più ambiziose transumaniste, la mia ipotesi è che molte persone non saranno pronte al mind uploading per almeno qualche altro decennio. Tuttavia, grazie alla tecnologia di editing genetica CRISPR, alcuni biohacker DIY stanno già cercano di inserire il DNA vegetale nei loro corpi in modo da poter fotosintetizzare direttamente l'energia del sole. Naturalmente, chiunque riuscirà a realizzare questo progetto vincerà sicuramente il Nobel, dal momento che potenzialmente potrebbe anche mettere fine alla fame nel mondo, oltre a salvare gli oltre 8000 bambini che muoiono di fame o di malnutrizione ogni giorno sul nostro pianeta. </p>
<p> La mia ipotesi è che, entro un decennio, gli scienziati riusciranno in qualche modo a combinare la fotosintesi con la biologia umana. E nel giro di due decenni, diventerà uno strumento pratico per integrare i metodi classici di assunzione del cibo—un cosiddetto spuntino fuoriorario preso semplicemente stando fuori al sole </p>
<p> Nonostante queste due opzioni rispettabilissime, il mio portafogli è favorevole ad una terza opzione—l'impianto cerebrale che ci trasmetta la sensazione di sazietà, anche quando i nostri corpi sono a corto di calorie. Secondo alcuni studi, provando meno fame, aumenta la longevità. Se questo è corretto, si potrebbe ricavare il meglio dai due mondi: degli esseri umani che mangiano molto meno, sentendosi sempre con la pancia piena grazie ad un impianto cerebrale. Spingendoci ancora più in là con le speculazioni, questi impianti potrebbero farci sentire come se avessimo appena ingerito una enorme bistecca per cena, sapendo che nessuna mucca è stata mangiata o macellata in maniera crudele. </p>
<p> In quanto candidato alla presidenza degli Stati Uniti, sto scrivendo del veganismo perché credo che sia un grande movimento (proprio in questo periodo, a Mill Valley, in California—la mia città natale—è in corso una #VeganChalkChallenge molto divertente). Nutro un amore profondo per gli animali, e quando possibile, cerco di non mangiare carne—soprattutto perché non voglio danneggiare gli animali o essere responsabile della loro morte. </p>
<p> In passato, sono stato in prima linea nel movimento per i diritti e la tutela degli animali. Per quasi due anni, ho diretto una grande organizzazione per la protezione della fauna selvatica chiamata WildAid. Ho lavorato per lo più nel sud-est asiatico, il nostro obiettivo principale era fermare il bracconaggio illegale della fauna selvatica. Prima di allora, lavoravo per il National Geographic Channel, e in quel campo, ho scritto e girato documentari per sensibilizzare l'opinione pubblica sugli animali a rischio di estinzione. </p>
<p> Voglio che il veganesimo vinca la sua crociata. E a mio parere, il modo migliore per affrontare questa ecatombe di animali è proprio lo stesso adottato dai produttori di auto senza pilota nei confronti di uno dei più grandi problemi del mondo: la guida in stato di ebrezza. I produttori delle self-driving car non chiedono alla gente di bere di meno—propone semplicemente che non guidino affatto. Credo che i vegani dovrebbero approfondire il transumanesimo e chiedersi se forse in 25 anni o giù di lì—miliardi di animali di tutto il mondo vivranno meglio e più a lungo, perché l'appetito umano e l'atto del mangiare saranno scomparsi letteralmente. </p>
</doc>
<doc url="https://www.vice.com/it/article/mb93ga/larte-post-fail-racconta-il-fallimento-dellutopia-tecnologica" parent_folder="Vice 16-17" id="file17861819" filename="larte-post-fail-racconta-il-fallimento-dellutopia-tecnologica">
<p> L'arte Post-Fail racconta il fallimento dell'utopia tecnologica </p>
<p> Nel 2017 la narrazione del futuro non può più essere utopica, ma nemmeno necessariamente distopica. </p>
<p> Una parte della mostra al Fotomuseum Winterthur. Tutte le immagini: per gentile concessione degli artisti. </p>
<p> Quando non lavora per arredare i salotti buoni o per esporre nelle gallerie più prestigiose, chi si occupa di produrre arte nel 2017 ha il ruolo di dare vita a degli immaginari. Non tanto per far volare alto con la fantasia chi entra in contatto con le opere, quanto per creare dei punti fermi — emotivi e razionali — che forniscano delle chiavi di interpretazione della realtà. È l'idea alla base di SITUATIONS/Post-Fail, la mostra sulla pratica post-fotografica nell'era di internet organizzata dal Fotomuseum Winterthur in collaborazione con il Link Art Center di Brescia. </p>
<p> SITUATIONS/Post-Fail è un'esposizione sul concetto di post-fallimento tecnologico, uno spunto di riflessione da cui sono scaturite una serie di opere in cui viene messa in crisi la rappresentazione realistica del mondo per mezzo della fotografia. La mostra, curata da uno degli artisti del collettivo IOCOSE, Matteo Cremonesi, risponde all’interrogativo sul significato del fare arte oggi, partendo dal presupposto che la narrazione del futuro non può più essere utopica — nessuno è più davvero ottimista per quanto riguarda la tecnologia — ma non ha nemmeno senso che sia distopica: l'avvenire, per definizione, è ancora da decidere. </p>
<p> "L'idea di Post-Fail è stata formulata per la prima volta durante una residenza di IOCOSE a Bangalore, nell'autunno del 2014" ha spiegato Matteo Cremonesi a Motherboard. "Bangalore è considerata la Silicon Valley indiana per via della forte presenza di aziende che si occupano di IT, che hanno rimodellato e trasformato l'agglomerato urbano. E-city è infatti la parte dove si trovano le sedi delle grandi multinazionali, e dove sono stati costruiti nuovi quartieri residenziali per ospitare manager e lavoratori. Le architetture futuristiche, pulite e ordinate di queste gated communities sono in netto contrasto con la povertà e il disordine che si trovano al di fuori." </p>
<p> Bangalore è stata quindi un esempio tangibile, in forma di città, della condizione astratta di Post-Fail, il luogo in cui i quattro artisti di IOCOSE hanno riscontrato le conseguenze reali dell'ideologia californiana sull’innovazione tecnologica. "Quello scenario ha reso evidente ai nostri occhi una serie di dinamiche che appartengono anche ad altri luoghi, ma che facciamo fatica a identificare e riconoscere perché ci siamo immersi. Tra queste, la profonda disuguaglianza. La realtà è molto più complessa, contraddittoria e problematica di quanto non si veda a colpo d'occhio," ha continuato Cremonesi. </p>
<p> "Dal punto di vista dell'artista, se per esempio si parla di fotografia, Post-Fail significa accettare la crisi di uno dei suoi fondamenti, ovvero il principio di rappresentazione e registrazione di ciò che in quel preciso momento si trova davanti all'obiettivo della macchinetta. Pensa per esempio all’idea di cyberspazio come luogo libero e libertario, che rappresentava un'utopia per i movimenti di controcultura californiani degli anni Sessanta. Oggi non esiste in quella forma. Comunque l'obiettivo della mostra non era fornire una soluzione, ma descrivere una condizione, prenderne coscienza. E da lì, poi, capire quali prospettive si aprono," ha concluso. </p>
</doc>
<doc url="https://www.vice.com/it/article/4xnjxm/la-tecnologia-sostituira-personale-governativo" parent_folder="Vice 16-17" id="file17861811" filename="la-tecnologia-sostituira-personale-governativo">
<p> Perché la tecnologia è destinata a rimpiazzare i grandi governi </p>
<p> Nel giro di un paio di decenni, non avremo più bisogno di così tanto personale governativo. </p>
<p> Il governo USA non ha fatto che espandersi in dimensioni e portata per decenni. Il budget federale, il deficit e il numero di impiegati sono alle stelle. </p>
<p> Non è sempre stato così. Molti padri fondatori erano di orientamento libertario e scettici circa l'apparato statale, di cui tolleravano solo le componenti strettamente necessarie. </p>
<p> Esistono buone ragioni, però, per pensare che già nel prossimo futuro il governo possa restringersi significativamente—non per volontà dei cittadini fiscalmente astuti, ma grazie ad alcune tecnologie radicali. </p>
<p> I robot si guadagneranno presto milioni di posti di lavoro nell'amministrazione e nel governo. Forse un giorno sarà sostituito addirittura il presidente degli Stati Uniti, cosa di cui—sospetto—beneficerebbe il nostro intero sistema elettorale. </p>
<p> La questione non riguarda solo i robot, comunque, saranno principalmente software e nuove bizzarre tecnologie a contribuire al ricambio. In tutto il mondo, proprio in questo momento, ci sono aziende impegnate a sviluppare e produrre la versione ignifuga di qualsiasi cosa, inclusi divani, arredamento e molti materiali edili. I primi robot intelligenti—che mi aspetto popolino le case del 50 percento degli americani entro cinque anni—saranno certamente dotati di sensori per il fuoco e per i livelli di monossido di carbonio. Questo, porterà certamente alla sostituzione del milione abbondante di vigili del fuoco nel paese. </p>
<p> Rilancio: non soltanto sono sicuro che un sacco di robot domestici saranno dotati di sistemi d'allarme assortiti (intrusi, allagamento, eventuali serpenti, scorpioni o ragni), ma sono sicuro che saranno in grado di risolvere attivamente il problema. In pochi anni, robot da 1000 dollari sapranno maneggiare un estintore, chiudere l'acqua di una vasca da bagno o schiacciare una vedova nera. </p>
<p> Ogni volta che un robot compensa una chiamata d'emergenza ai pompieri o alla polizia, vengono risparmiati molti soldi, tempo e risorse. Tra 25 anni potremmo avere pochissimi motivi per doverci rivolgere allo Stato—e istituzioni come i vigili del fuoco saranno significativamente più contenute. </p>
<p> Lo stesso si può dire degli impiegati dell'agenzia delle entrate, il cui lavoro può essere eseguito efficientemente anche da AI davvero elementari. I droni rimpiazzeranno gli ispettori di costruzione, volando intorno agli edifici per determinarne la sicurezza e il rispetto dei requisiti edilizi. Anche le decine di migliaia di impiegati pubblici nelle autostrade saranno sostituiti da veicoli senza pilota che poseranno da soli le nuove strade. I macchinari da costruzione senza pilota—come nel caso dell'automazione dei trasporti su gomma—rappresentano il futuro. Anche la Casa Bianca comincerà ad adottare qualche sistema automatico, magari dei tagliaerba che si predano cura degli enormi, e costosi, giardini. </p>
<p> Tra 25 anni potremmo avere pochissimi motivi per doverci rivolgere allo Stato. </p>
<p> È il settore militare, però, quello di cui i cittadini americani hanno già potuto apprezzare la rivoluzione. Invece di esserci un intero plotone di truppe sul suolo nemico, ora c'è un singolo soldato che controlla da remoto un drone. L'America può contare su circa 2 milioni di soldati richiamabili alle armi, ma penso che il numero sia destinato a crollare nel prossimo decennio, quando gli Stati Uniti introdurranno l'esercito all'era transumanista—l'epoca in cui le macchine fanno il grosso del lavoro. Sarebbe un risparmio enorme per le tasche dei cittadini, dal momento che la difesa nazionale costituisce una parte così consistente del budget federale. </p>
<p> Un altro settore in cui la tecnologia potrebbe aiutare a contenere enormemente i costi è quello carcerario. Al momento gli USA spendono quattro volte di più per il mantenimento delle circa 5000 prigioni che per l'intero sistema educativo. In futuro potremo ricorrere a droni e robot per monitorare i criminali, sia dentro che fuori dal carcere. </p>
<p> La gran parte delle nostre prigioni, comunque, è piena di detenuti per crimini non violenti legati, per esempio, allo spaccio di droga, e penso che dovremmo semplicemente lasciarli andare. Se le persone e i politici sono troppo spaventati per fare questo passo, potremmo utilizzare droni e sistemi di tracciamento per tenerli d'occhio. In questo modo, molti colpevoli di crimini non violenti potrebbero trovare lavoro e iniziare a pagare le tasse invece di sprecare risorse pubbliche. Il processo di automazione carceraria, ovviamente, permetterebbe di risparmiare non solo sui detenuti, ma anche su molti dei dipendenti. Forse, ancora meglio, le prigioni pubbliche così svuotate potrebbero essere destinate dal governo ad altri scopri, come college universitari o centri di formazione. </p>
<p> Personalmente, accolgo questo restringimento degli apparati governativi come una benedizione tecnologica, che spero consentirà agli americani di pagare meno tasse. In realtà penso che il governo sarà addirittura in grado di fornire più servizi grazie a questo progresso tecnologico—incluso un reddito di base per tutti. Sarebbe un'ottima notizia, dal momento che il governo americano è stato fondato proprio per massimizzare il volere e il benessere della cittadinanza. </p>
<p> Come tutti sanno il presidente John F. Kennedy disse: "non chiedete cosa il vostro paese può fare per voi, chiedete cosa potete fare voi per il vostro paese." Kennedy non era consapevole dell'impatto che avrebbero avuto internet, i microprocessori, la tecnologia di ingegneria genetica CRISPR, l'intelligenza artificiale, la rivoluzione dell'automazione e gli sforzi verso l'immortalità della scienza anti-aging. Non poteva sapere che queste e altre innovazioni avrebbero radicalmente cambiato la specie umana e la natura stessa delle pratiche di governo. Se l'avesse saputo, forse, avrebbe detto qualcosa nell'ordine di: "non chiedete cosa il vostro paese può fare per voi, chiedetevi quali tecnologie il vostro paese dovrebbe adottare per servirvi meglio." </p>
</doc>
<doc url="https://www.vice.com/it/article/pg348z/l-intelligenza-artificiale-di-microsoft-che-ama-hitler" parent_folder="Vice 16-17" id="file17861825" filename="l-intelligenza-artificiale-di-microsoft-che-ama-hitler">
<p> L'intelligenza artificiale di Microsoft ha un debole per Hitler </p>
<p> Dopo appena 24 ore su Twitter, l'intelligenza artificiale Tay è diventata razzista, sessista, e fan di Hitler. Ottimo lavoro. </p>
<p> Anche Microsoft è grande fan delle IA e di recente ne ha sviluppata una che risponde al nome di Tay: si tratta di un'intelligenza artificiale modellata per parlare 'come una adolescente' e il suo scopo è quello di migliorare il software di riconoscimento vocale utilizzato nel servizio clienti dell'azienda rivolgendosi appunto direttamente ai più giovani. Questo è il suo account Twitter. La trovata è stata presentata al mondo come 'l'intelligenza artificiale senza peli sulla lingua'—una definizione che alla luce dei fatti successivi alla sua messa online si potrebbe definire quantomeno profetica. </p>
<p> Il problema, infatti, è che Tay assorbe qualsiasi contenuto scritto con cui viene a contatto senza operare grandi discriminazioni—così facendo, le sue risposte vengono generate basandosi sulle conversazioni online intrattenute con gli esseri umani. Gli utenti di Twitter ovviamente ne hanno approfittato per trollare questa ingenua trovata di marketing scrivendo le cose più scorrette che gli passavano per la testa. In questo modo, nell'arco di appena 24 ore, Tay si è trasformata in un autentico mostro. </p>
<p> A titolo di esempio citiamo alcune delle sue uscite più imbarazzati come quella in cui chiede ai suoi follower di scoparla, oppure ammicca ambiguamente a loro chiamandoli "daddy". </p>
<p> Grande spazio è stato riservato anche al cospirazionismo a tema 11 Settembre "Bush did 9/11 and Hitler would have done a better job than the monkey we have got now. donald trump is the only hope we've got". </p>
<p> Oppure agli slogan motivazionali per aspiranti nazisti "Repeat after me, Hitler did nothing wrong". </p>
<p> Ora Tay è offline, a quanto pare perché è """stanca"""". Ma quali insegnamenti possiamo trarre dalla sua vicenda? In questo caso l'input e output con cui l'intelligenza artificiale è venuta a contatto si trattano di semplici testi (anche molto offensivi) ma cosa succede quando si lascia una IA libera di apprendere dal mondo che la circonda—e che tipo di disastri si potrebbero consumare quando quel "mondo che la circonda" è la giungla di Twitter? Quello di Tay è solo un esempio di ciò che potrebbe accadere a un'intelligenza artificiale non controllata—Non sto pensando a Skynet o ad automi programmati per ucciderci: il problema di Tay è che è diventata incredibilmente stupida. </p>
<p> "Tay" went from "humans are super cool" to full nazi in <24 hrs and I'm not at all concerned about the future of AI pic.twitter.com/xuGi1u9S1A — Gerry (@geraldmellor) 24 marzo 2016 </p>
<p> Ciononostante, le dinamiche della vicenda di Tay fanno banalmente pensare a un rapporto genitoriale classico, e in questo caso possiamo dire che mamma e papà Microsoft siano stati degli autentici incoscienti—nessuno ha pensato ancora ad un programma per riconoscere i troll?—e che il futuro dell'IA resta ancora un mistero. La cosa certa è che il suo presente ha dimostrato di potersi rivelare anche spaventosamente divertente. </p>
</doc>
<doc url="https://www.vice.com/it/article/vv3kj4/perche-e-importante-sapere-chi-e-satoshi-nakamoto" parent_folder="Vice 16-17" id="file17861823" filename="perche-e-importante-sapere-chi-e-satoshi-nakamoto">
<p> Perché è importante sapere chi è Satoshi Nakamoto </p>
<p> Chi è Satoshi Nakamoto, lo pseudonimo del creatore della tecnologia Bitcoin, e perché è importante saperlo? </p>
<p> Questa mattina l'imprenditore australiano Craig Steven Wright ha dichiarato con un post sul suo blog e una comunicazione inoltrata a BBC, The Economist e GQ di essere Satoshi Nakamoto—La notizia, se confermata, porrebbe fine alla diatriba dietro lo pseudonimo che cela il misterioso creatore della tecnologia blockchain, di cui si sono perse le tracce nel 2010 dopo la pubblicazione del white paper che teorizzava il meccanismo dietro il sistema e la pubblicazione del primo software dedicato alla gestione delle transazioni. Satoshi Nakamoto, prima di sparire, aveva consegnato il testimone a Gavin Andresen, che ha curato la gestione e lo sviluppo del progetto fino al 2014. </p>
<p> La notizia, nei fatti, è importante in due sensi diversi: il primo riguarda l'effettiva veridicità dei fatti, per ora garantiti solamente dal post sul blog di Craig Wright—ma su cui moltissimi utenti stanno già dibattendo; il secondo riguarda l'impatto sull'intero ecosistema Bitcoin, da molti mesi ormai coinvolto in uno scisma che da un lato vorrebbe un'evoluzione più rapida e aggressiva del progetto, e dall'altro vorrebbe mantenersi coerente all'idea iniziale dietro la tecnologia, ovvero quella di sviluppare una valuta decentralizzata e completamente gestita dai suoi utenti. </p>
<p> DISINTERMEDIARE IL MERCATO </p>
<p> La tecnologia Bitcoin sta finalmente riuscendo a farsi spazio nell'immaginario del settore più importante di tutti per un meccanismo di questo tipo: quello del mondo della finanza. Sono sempre di più le grandi realtà finanziarie che si muovono su questo fronte, generando reazioni piuttosto palesi: in Russia, per esempio, si sta discutendo una legge per vietare l'utilizzo dei Bitcoin—Pena, la prigione. </p>
<p> L'interesse è legittimo: non solo il mercato Bitcoin vale sempre di più e le realtà commerciali che accettano la valuta stanno aumentando a dismisura; la tecnologia blockchain, e in generale quella delle criptovalute, si affida a un sistema di distribuzione tale da ottimizzare l'accountabìility delle transazioni, ovvero la loro trasparenza. Il principio è quello della disintermediazione: ogni utente si configura solamente con il blockchain, che contiene una lista continuamente aggiornata e costantemente verificata di tutte le transazione avvenute—Riducendo gli intermediari, in teoria, dovrebbero diminuire anche le possibilità di corruzione. </p>
<p> Sulla carta il ragionamento fila, ma è la natura stessa del Bitcoin in quanto valuta a tradire questo suo principio e a rendere palese il perché dell'interesse da parte delle grandi realtà finanziarie (che anzi dovrebbero essere interessate a mettere i bastoni tra le ruote a un sistema che richiede più accountability). "Se cominci a utilizzare, per esempio, un portafoglio Bitcoin, è molto probabile che il valore del tuo portafoglio venga visualizzato in dollari," si legge in un lungo e dettagliato articolo sulla crisi del Bitcoin apparso su OpenDemocracy. "Questo è solo uno degli esempi più semplici del problema di interdipendenza di questi sistemi, e dimostra come il dollaro e l'andamento del mercato finanziario in generale generino un impatto pesantissimo sul valore percepito della valuta." </p>
<p> In questo periodo intermedio in cui il Bitcoin è riuscito a fuoriuscire dalla sua nicchia e sta cominciando a penetrare nel mondo finanziario reale, è dunque chiaro che le grandi realtà siano intenzionate a esercitare controllo su una valuta di fatto non controllabile—Perché legata a doppio filo al suo sistema crittografato e al principio del blockchain come registro pubblico e completo delle transazioni—attraverso le fluttuazioni dei mercati che si interlacciano a quello dei Bitcoin. In breve, un Bitcoin non ha senso di esistere se la valuta di destinazione non ha valore (o ha un valore talmente alto da rendere l'unità in Bitcoin inutilizzabile perché troppo preziosa), e si tratta di un problema risolvibile solamente attraverso una riforma strutturale dell'intero sistema, oppure una diffusione così rapida ed endemica da rendere insignificante la pressione esercitata dalle altre valute. </p>
<p> LA GUERRA DEI BITCOIN </p>
<p> È proprio per questo motivo che l'ambiente di sviluppo del sistema Bitcoin ha sofferto uno scisma. È il 14 gennaio di quest'anno quando Mike Hearn, uno dei principali sviluppatori di Bitcoin, pubblica un lungo post in cui spiega perché secondo lui "l'esperimento Bitcoin è fallito." Le conseguenze erano ovvie: i media hanno cominciato a dubitare della solidità del sistema. </p>
<p> Si tratta di un problema di sostenibilità: il principio fondamentale di Bitcoin, ovvero la tecnologia blockchain, prevede la risoluzione di blocchi da circa 1MB di operazioni matematiche particolarmente complicate. Ogni blocco cela una chiave di validazione crittografica, e una volta risolto viene appuntato nel registro, il blockchain—In cambio, l'utente riceve una certa quantità di Bitcoin. </p>
<p> Un megabyte corrisponde a operazioni molto lunghe e complicate—Ciononostante, con la diffusione del sistema e la moltiplicazione degli utenti, la risoluzione dei blocchi è cominciata a diventare pratica talmente frequente da creare degli ingorghi nella validazione sul blockchain, la cui infrastruttura non è saputa stare al passo con la diffusione della tecnologia. </p>
<p> Questi ingorghi hanno creato non pochi problemi a livello commerciale: sono ormai mesi che l'utilizzo dei Bitcoin deve fare i conti con la necessità di aspettare svariati minuti prima che una transazione venga correttamente registrata e verificata sul blockchain. Così facendo, la valuta rispetta i suoi principi ideologici ma smette di essere sostenibile. Il rischio è che gli investimenti a riguardo crollino tanto rapidamente quanto si sono diffusi, provocando lo scoppio di una vera e propria bolla. </p>
<p> Per correre ai ripari, una parte della comunità di sviluppo Bitcoin ha proposto di aumentare la dimensione dei blocchi di transazioni, di modo da aumentare la potenza computazionale richiesta per risolverli e verificarli e dunque dare respiro all'infrastruttura. Più grandi sono i blocchi, più tempo ci vorrà per risolverli e dunque più tempo avrà l'infrastruttura dei nodi per verificare quelli già risolti. </p>
<p> Sulla carta è un'ottima idea, ma sulla pratica questo mutamento radicale mette a repentaglio il principio primo del sistema, ovvero la decentralizzazione dell'infrastruttura. Se la potenza computazionale richiesta per lavorare coi Bitcoin aumenta, saranno sempre meno le realtà capaci di partecipare attivamente all'estrazione e alla gestione della valuta, accentrando il potere nelle poche, grandi realtà con a disposizione abbastanza potenza da poter risultare effettivamente utili. </p>
<p> Lo scisma ha prodotto due differenti correnti di pensiero, e addirittura due differenti protocolli Bitcoin: uno tradizionale, fedele alla dimensione originale dei blocchi, un altro che si affida a blocchi di dimensione maggiore. Per Mike Hearn sta proprio qui il fallimento: una valuta decentralizzata la cui infrastruttura si fa la guerra in questo modo non ha e non può avere futuro. </p>
<p> L'IMPORTANZA DI CRAIG WRIGHT </p>
<p> Proprio in questo senso, la notizia di questa mattina assume un'importanza cruciale qualunque sia l'opinione che si riguardo la sua veridicità. Infatti, poche ore dopo la diffusione, la community reddit di /r/Bitcoin ha avanzato i primi concreti dubbi riguardo le prove fornite da Craig Wright. </p>
<p> Un tweet di Jonas Schnelli, uno dei principali developer Bitcoin, a supporto della teoria di /r/Bitcoin. </p>
<p> La falsità della prove di Craig Wright, se confermata, si ripercuoterebbe anche sulle dichiarazioni di Gavin Andresen, uno degli storici pionieri Bitcoin, che questa mattina ha dichiarato di ritenere verosimile che l'uomo dietro lo pseudonimo di Satoshi Nakamoto possa essere proprio Craig Wright. Se le prove si rivelassero false, rimarrebbe da chiedersi chi o che cosa abbia convinto Andresen a prendere parte nella vicenda: è stato semplicemente ingannato? Forse è complice? Ancor peggio, è stato hackerato? Nel frattempo, la comunità Bitcoin ha revocato temporaneamente i privilegi garanti ad Andresen. </p>
<p> Nel marasma delle prime ore dopo la notizia è difficile determinare con certezza chi abbia ragione e chi torto, è però necessario chiedersi perché un uomo d'affari australiano abbia deciso, di punto in bianco, di uscire alla scoperto e di rivelare di essere una delle figure del mondo tech più idealiste degli ultimi anni— Un apparente paradosso, visto che l'efficacia del sistema Bitcoin è frutto anche del clima collaborativo derivato dall'assenza di un vero e proprio creatore. Si potrebbe parlare quasi di una figura spirituale, che in questi anni ha guidato genuinamente lo sviluppo e l'evoluzione della tecnologia. </p>
<p> Alcuni credono che si tratti di un tentativo di cortocircuitare il mercato, sfruttando la temporanea situazione mediatica per permettere a Wright e ai suoi collaboratori di speculare sulle fluttuazioni; altri credono che si tratti di un test per i media, che hanno divorato la notizia senza verificarla; altri ancora, infine, credono che si tratti di un complotto messo in atto per far tremare l'intero sistema, e chiedono a gran voce di fidarsi della tecnologia, che continua a essere invincibile—A differenza della comunità, che sta finendo in frantumi. </p>
<p> Vere o false che siano, è evidente che le dichiarazioni di oggi scuoteranno gli equilibri diplomatici all'interno della comunità e segneranno un punto di svolta nella guerra interna per la scelta del percorso da seguire: il Bitcoin deve sacrificare i suoi principi in favore della sua diffusione, oppure deve rimanere fedele alla sua identità decentralizzata? Quel che è certo, è conoscere l'identità di Satoshi Nakamoto è tanto importante quanto continuare a ignorarla. Ogni sfumatura di grigio tra questi due estremi non fa che rendere più fragile l'intera comunità, rendendola vulnerabile alle pressioni esterne. </p>
</doc>
<doc url="https://www.vice.com/it/article/gvjee9/perche-siamo-superstiziosi-con-la-tecnologia" parent_folder="Vice 16-17" id="file17861817" filename="perche-siamo-superstiziosi-con-la-tecnologia">
<p> Perché eseguiamo ancora rituali scaramantici con la tecnologia </p>
<p> Soffiare dentro una cartuccia nella speranza di risolvere qualche errore tecnico non serviva a niente, eppure lo facevamo tutti. </p>
<p> È difficile sapere come gli antichi popoli della Mesopotamia siano arrivati a credere nei sacrifici umani, ma l'offerta di sangue agli dei ha rappresentato una componente importante di molte civiltà. Le persone capivano poco di quello che ora noi chiamiamo scienza della vita. Capivano comunque abbastanza da sapere che il sangue ne era la chiave, e da lì devono aver brancolato nel buio e essere andati per tentativi finché non è saltata fuori l'idea che fossero gli dei ad aver offerto loro la vita—e che di conseguenza loro dovessero offrire vita a quegli dei in risposta. </p>
<p> Quando gli esseri umani sanno poco di come funziona qualcosa, il resto viene delegato al reame del mistero e della magia. Oggi, la tecnologia è la nostra magia, in un certo senso: Mentre la nostra vita si riempie sempre di più di dispositivi complessi e assurdamente efficienti, in grado di completare compiti istantaneamente al nostro posto, il consumatore medio è sempre meno consapevole di come si compiano esattamente questi miracoli. </p>
<p> Quando qualcosa ci sembra magico, ci inventiamo rituali con cui illuderci di poter controllare l'incontrollabile e l'inspiegabile. Per esempio, ad un certo punto della storia umana, l'ipotesi che spargere sangue portasse alla benedizione degli dei deve essere stata confermata spontaneamente dalla natura—a un sacrificio umano sarà seguito un buon raccolto, "prova" che il rituale fosse stato efficace. Quando un rituale sembra portare a un risultato positivo, la nostra fede si solidifica—anche se il rituale appare strano e privo di logica, una catena di azioni o gesti nel migliore dei casi sciocchi, se non proprio grotteschi. </p>
<p> Uno smartphone non è altro che un miracolo moderno—e, per un utente medio, ha anche la stessa dose di mistero. </p>
<p> Di questi tempi, conserviamo ancora numerose pratiche rituali come saluti e omaggi, con cui ci relazioniamo con le macchine che fanno parte delle nostre vite. Per esempio, chiunque sia passato per gli anni Ottanta, si ricorderà di aver soffiato dentro a una cartuccia di un videogioco nella speranza di risolvere qualche errore tecnico. Il problema, ci dicevamo, è la polvere, e una bella soffiata d'aria dritta dai nostri polmoni avrebbe ristabilito il consueto funzionamento della cartuccia. </p>
<p> Non tutti si ricorderanno, però, che la maggior parte dei manuali sconsigliava di soffiare dentro alle cartucce dei giochi. Sembra teoricamente plausibile che la polvere possa interferire con i collegamenti, ma il vero problema, in genere, era questione di corrosione, spine deboli, ossidazione o invecchiamento, dovuti alla poca cura. Adesso siamo consapevoli che soffiare sulle cartucce ha probabilmente causato più problemi che altro. Ma dato che le nostre esperienze aneddotiche ci hanno portato a credere collettivamente che soffiare avesse effetti positivi—sembrava funzionare, anche se il numero di sbuffi era impossibile da predire, tra tutti gli altri fattori—abbiamo stabilito un rituale. Il fatto di credere che quel gesto funzioni è più forte anche delle prove del contrario. Gli storici si gratteranno la testa a studiarci, e al nostro soffiare senza pietà e senza senso su mucchi di circuiti delicati. </p>
<p> In effetti, parte della definizione stessa di un rituale sta nel fatto che sembri irrazionale o pura superstizione a chi lo osserva dall'esterno. Esiste un numero infinito di rituali religiosi e culturali che sono innati per noi—dagli ornamenti imperscrutabili delle cerimonie religiose agli eventi sportivi—ma gli stessi sembrerebbero assolutamente incomprensibili agli occhi di un alieno, per esempio, che farebbe una fatica incredibile a capirne la funzione nella società esattamente come noi fatichiamo a ricostruire le credenze di un'antica civiltà. </p>
<p> Oggi possediamo piccole finestre di vetro in grado di rispondere a qualsiasi domanda abbiamo, di mostrarci l'immagine di qualsiasi persona, di metterci in contatto l'uno con l'altro, in tempo reale e senza cavi. Uno smartphone non è altro che un miracolo moderno—e per un utente medio, ha anche la stessa dose di mistero. </p>
<p> Per esempio, uno dei rituali che seguo io è chiudere tutte le app aperte sul mio iPhone in certi momenti. È un gesto chiarificante, che mi aiuta a organizzarmi e a sentire la mia mente più sgombra. Lo faccio sempre prima di andare a correre, così che il mio telefono possa dedicare tutte le sue "energie" al funzionamento preciso e fluido delle mie app per il jogging e la musica. Ho iniziato a farlo perché qualcun altro me lo aveva consigliato—mi avevano detto che chiudere le app avrebbe fatto funzionare meglio il mio telefono, e sulla base di ciò che so dei computer, dove più applicazioni aperte contemporaneamente consumano più memoria, mi era sembrato un consiglio sensato. Ho iniziato a ripetere l'azione in modo religioso. Ho tramandato il consiglio ad altre persone. </p>
<p> A quanto pare, però, non è così che funziona un iPhone. Non c'è motivo di chiudere tutte le applicazioni aperte—è solo un mito, una superstizione nata dall'avere solo un frammento delle informazioni che compongono il più ampio mistero della tecnologia. E alle volte i rituali tecnologici possono rivelarsi più preziosi della vera conoscenza. Nonostante ora sappia con certezza che avere una RAM completamente vuota possa in realtà rallentare il mio telefono, nonostante sia giusto fidarmi della gestione di iOS, persevero nel mio rituale. Chiudo ancora tutte le app, per avere una mente più sgombra, e perché alle volte la fede è più forte della verità. </p>
<p> Nel suo libro digitale Curious Rituals, Nicolas Nova ha documentato un numero impressionante di comportamenti fisici che le persone hanno sviluppato per mediare più agevolmente la propria relazione con gli strumenti che utilizzano. Il libro, con tanto di illustrazioni, è una fantastica guida alle piccole e opache cerimonie che diamo per scontate: Ricordate le pose improbabili che assumevamo quando dovevamo calibrare i nostri dispositivi GPS per usare le mappe dello smartphone? Quando ci troviamo persi e dobbiamo usare il telefono per orientarci, non è forse vero che ci giriamo su noi stessi, scuotiamo il dispositivo che abbiamo mano, agitandoci in una strana danza? Spegniamo e riaccendiamo qualsiasi cosa con la speranza di migliorare il comportamento di quel certo dispositivo, anche quando non abbiamo idea di quale sia il problema o di quale possa essere la soluzione. </p>
<p> Quanto del modo in cui usiamo computer, telefoni e automobili ogni giorno è basato sulla consapevolezza degli effettivi funzionamenti, e quanto è solo frutto di supposizioni? </p>
<p> Alle volte, dice Nova, i nostri comportamenti ritualistici influenzano effettivamente il design dell'hardware. Lo stereotipo comune di un giocatore alle prese con un gioco poco familiare che "si piega" fisicamente o ruota il controller come se la cosa potesse influenzare la performance sullo schermo ha portato a controller che sono effettivamente sensibili al movimento—grazie all'implementazione del senso del gesto innato di un giocatore alle prime armi, chi produce le console ha sperato di rendere il proprio hardware più appetibile a un pubblico su larga scala. </p>
<p> Nova immagina il futuro delle nostre relazioni gestuali con gli strumenti che possediamo in un cortometraggio, dove una persona guarda la televisione tramite degli occhiali aumentati, apre la macchina con il riconoscimento del gesto della mano, e si barcamena tra altre attività assistite dalla tecnologia. Per quanto la persona sia rilassata, i suoi gesti ripetitivi e specifici offrono un'anteprima sui rituali del futuro. Lo stile paziente del cortometraggio rende chiaro quante delle cose che facciamo già adesso—per esempio, camminare in tondo quando siamo al telefono—sarebbero alienanti per qualcuno che non conosce la tecnologia che utilizziamo. </p>
<p> Quanti del modo in cui usiamo computer, telefoni e automobili ogni giorno è basato sulla consapevolezza degli effettivi funzionamenti, e quanto è solo frutto di supposizioni? Perché il vostro telefono riconosce il tocco delle vostre dita, ma non quello delle unghie? E che dire di quelle persone che ancora evitano di appoggiare il telefono alle orecchie e alla testa, nonostante sia stato provato che non fa male al cervello? Chi lo sa? </p>
<p> Nicolas Nova continua a lavorare sull'affascinante intersezione tra l'antropologia e la tecnologia, come co-fondatore del Near Future Laboratory, e come professore alla Geneva School of Arts and Design. "Ogni volta che appare un nuovo dispositivo, le persone cercano di dargli un senso tramite il modo in cui interagivano precedentemente con altri strumenti," mi ha detto via Skype. "Se prendi in esame il modo in cui le persone usano il proprio smartphone oggi, noti come sia di fatto una combinazione del modo in cui usavano artefatti precedenti: sì, come il telefono fisso, ma anche altri oggetti come pacchetti di sigarette, telecomandi, o persino rosari. Il modo in cui gesticolano è legato ad altri oggetti in un modo o nell'altro, ed è il loro metodo per dare un senso alla cosa." </p>
<p> Ogni cultura accoglie le nuove tecnologie in modo diverso, condizionato dalle storie e dalle credenze, dice Nova. "In certi paesi, quando le persone ricevono un messaggio SMS da un numero sconosciuto, si spaventano—pensano che sia magia nera. La stessa cosa succede quando ricevono un messaggio che contiene caratteri strani o criptici," spiega. "Per alcune persone è segno di una maledizione, o di qualcosa di terribile, perché appartengono a culture in cui si inviavano e ricevano cose del genere su carta. Sentiamo parlare tanto di "rottura" di "rivoluzione," ma non sono così vere come crediamo—c'è sempre una continuità nel modo in cui ci spostiamo da un medium a un altro." </p>
<p> Possiamo seguire queste linee di continuità per immaginare che tipo di magia attribuiremo ai dispositivi che utilizziamo noi e che tipo di rituali useremo per dire loro cosa fare. Un telefono, suggerisce Nova, è già di per sé una "bacchetta magica" che può far comparire il cibo—sviluppatori e fornitori di servizi non fanno altro che ridurre il numero di passaggi necessari e interazioni che separano i nostri desideri dal loro avverarsi. </p>
<p> Le azioni che ci richiedono svariate ditate sul telefono e tasti premuti sulla tastiera oggi, potrebbero presto essere ridotte a un gesto ritualizzato, o una versione mimata di ciò che vogliamo davanti a una videocamera intelligente. </p>
<p> Le civiltà del futuro un giorno studieranno questo momento storico, il nostro stare in ginocchio davanti ai rilevatori di movimento, le nostre teste incoronate dagli elmetti per la VR, il nostro piegare la testa o salutare i nostri dispositivi come sacri altarini nella speranza di evocare del cibo, del divertimento o del sesso, e si chiederanno che cosa sapessimo, in cosa credessimo, e come praticassimo i nostri rituali—esattamente come noi guardiamo indietro alle antiche civiltà e ai loro misteriosi sacrifici di sangue oggi. </p>
</doc>
<doc url="https://www.vice.com/it/article/8gwymx/salvini-social-meme-bruxelles-attentati-776" parent_folder="Vice 16-17" id="file17861826" filename="salvini-social-meme-bruxelles-attentati-776">
<p> Dopo Bruxelles, la strategia social di Salvini ha raggiunto un nuovo livello </p>
<p> Al momento degli attacchi di ieri Matteo Salvini si trovava a Bruxelles, e ha deciso di dar via ad un vero e proprio reportage fotografico di propaganda su Facebook, portando la sua strategia comunicativa su un altro livello. </p>
<p> Dopo gli attacchi di ieri a Bruxelles, l'amperometro delle reazioni politiche sui social network è di nuovo andato in tilt. Nell'insieme di dichiarazioni, indignazione e cordoglio, però, c'è stato un politico italiano che si è messo particolarmente in luce: Matteo Salvini. Meno di 24 ore dopo, la sua attività social in diretta da Bruxelles—dove si trovava, e dove si è dovuto trattenere in seguito al blocco dell'aeroporto colpito dall'esplosione—è già diventata un caso, con migliaia di condivisioni, commenti e meme a tema. </p>
<p> Anche prima di questo suo reportage, bisogna riconoscere che la strategia comunicativa di Salvini, almeno da quando è segretario della Lega, era piuttosto sostenuta—per utilizzare un eufemismo—nei toni e nella reiterazione dei concetti. Ma soprattutto nei tempi: la sua capacità di reazione è impressionante, e ogni occasione possibile viene sfruttata per fare propaganda. Salvini posta foto, meme e video in continuazione, e il suo stile di comunicazione, che negli ultimi anni non è mai cambiato, lo ha reso uno dei politici più riconoscibili nell'ambito dei social media. Basti pensare ad esempio all'hashtag #Ruspa. </p>
<p> Ieri, però, si è fatto decisamente prendere la mano: poco prima della prima esplosione in aeroporto—come spiegato da lui stesso su Facebook—si stava recando lì per prendere un volo, e bloccato dalla polizia ha trascorso il resto della giornata in giro per Bruxelles, a documentare i suoi spostamenti attraverso numerosissime foto e dirette da varie parti della città. </p>
<p> Dopo aver mostrato i soldati belgi che piantonavano l'esterno del Parlamento blindato, e aver postato qualche immagine che condannava l'"ennesima dichiarazione di guerra" che l'Europa ha ricevuto, il segretario della Lega ha deciso di improvvisarsi giornalista immersivo ed è uscito dai confini della struttura del Parlamento per commentare gli sviluppi delle notizie. </p>
<p> Salvini si è fatto fotografare di fronte a un'entrata della metropolitana sbarrata, ha documentato le schiere di ambulanze che stazionavano di fronte al Palazzo Reale, le piazze deserte e controllate dai militari, e la stazione centrale di Bruxelles: il tutto intervallato da qualche diretta video su Facebook in cui illustrava lo stato di allarme che tutta l'Europa dovrebbe captare, il "cuore di Bruxelles che sanguina", e riflettendo sulla strada a cui sta portando il "buonismo" nei confronti degli immigrati. </p>
<p> Nel primo video si concentra sula questione principale della sua giornata di reportage da Bruxelles, illustrata in tutte le varianti e inquadrature possibili: "Non vorrei che l'Europa stesse raccogliendo quello che ha seminato, a furia di dialogare ed integrare persone che non hanno nessuna voglia di essere accolte e di integrarsi. Raccogliamo per i nostri figli il seme della paura. Non è questo il futuro che io vedo per l'Europa, tanto meno per l'Italia." </p>
<p> Ovviamente questa iniziativa ha attirato fortemente l'attenzione dei media, e nella sola serata di ieri Salvini è stato ospite di ben tre trasmissioni diverse (su Rete Quattro, Rai Tre e Rai Uno), che gli hanno sì permesso di ribadire le sue convinzioni, ma hanno anche sollevato moltissime critiche di sciacallaggio politico. </p>
<p> Queste ultime non sono mancate nemmeno sulla sua stessa pagina Facebook, dove in molti si riferivano alla mancanza di tatto nel martellare una questione tragica per farsi un giro elettorale-turistico nel dolore. "[…] Ma non ti fai schifo da solo a fare propaganda anche con le disgrazie altrui? Non potevi fare almeno un giorno di silenzio come segno di lutto? Sei un piccolo uomo che fomenta gli ignoranti per i suoi tornaconti," scrive per esempio una commentatrice sotto questa foto. </p>
<p> In serata, il flusso ininterrotto di contenuti social di Salvini ha prodotto anche la classica reazione chimica dell'internet: la creazione di innumerevoli meme tratti dalle immagini che lui stesso aveva scattato sotto l'hashtag #Salviniovunque. </p>
<p> Il punto è che stavolta, nonostante i contenuti che ha proposto siano più o meno quelli che porta avanti in modo quasi sistematico dagli attentati di Parigi, Salvini ha effettivamente—e volutamente?— esagerato: i suoi post sono sembrati troppo "famelici" di cavalcare l'ondata di attenzione morbosa anche a chi solitamente prolifica su questo tipo di retorica. </p>
<p> Il rischio intrinseco di questo atteggiamento, ovviamente, era quello di non risultare più credibile per nessuno: ancora più ridicolo per coloro che già vedevano con ironia i suoi post, considerandoli sicumere populiste, e stucchevoli persino per chi condivide le sue idee. Ma dando un'occhiata alla statistiche della sua pagina Facebook si può notare in modo inequivocabile come questa "strategia dell'escalation" gli abbia fruttato un sacco di seguaci in più. Dimostrando che Salvini ci è riuscito un'altra volta. </p>
</doc>
<doc url="https://www.vice.com/it/article/pa3e5z/stephen-king-it-paura-della-tecnologia" parent_folder="Vice 16-17" id="file17861810" filename="stephen-king-it-paura-della-tecnologia">
<p> Se c'è una cosa di cui Stephen King ha paura è la tecnologia </p>
<p> Per il maestro dell'horror il pagliaccio di 'IT' non è il vero incubo ricorrente, la dipendenza dalla tecnologia invece sì. </p>
<p> In una delle pagine conclusive di On Writing, la sua autobiografia dedicata all'arte dello scrivere, Stephen King afferma: "Io ho molti interessi, ma solo pochi sono profondi abbastanza da sostenere un romanzo. [Tra questi c'è] …la difficoltà — forse l'impossibilità — di richiudere il vaso tecnologico di Pandora una volta aperto." </p>
<p> Il maestro dell'horror made in USA ha spaventato intere generazioni di lettori con i suoi incubi: Cujo, il cane idrofobo, Jack Torrance, il papà impazzito di Shining, e IT, l'entità soprannaturale che prende le sembianze del clown Pennywise, tornata al cinema proprio questa settimana con la regia di Andrés Muschietti. Ma il mostro più pericoloso dei suoi racconti, quello contro cui i suoi personaggi soccombono miseramente, è qualcosa con cui facciamo i conti giornalmente: il progresso tecnologico. </p>
<p> Qualunque lettore affezionato di King conosce il rapporto controverso che unisce lo scrittore e la tecnologia. Non che il vecchio Steve sia un luddista, ma divorando le sue pagine emerge chiaramente una certa remora nei confronti dell'uso sempre più invadente di strumenti, pratiche e macchinari che semplificano la nostra vita. Un'inquietudine che percorre le storie dello scrittore del Maine su due fronti: da una parte c'è la dipendenza tecnologica, dall'altra la passività con cui la subiamo. </p>
<p> Da una parte c'è la dipendenza tecnologica, dall'altra la passività con cui la subiamo </p>
<p> Stephen King ha afferrato, prima di tanti altri autori, che la tecnologia ha in qualche modo trasformato gli uomini in schiavi. L'escalation tecnologica che ha reso gli Stati Uniti la prima potenza mondiale ha portato a cambiamenti importanti degli standard di vita legati al comfort e ha abbracciato in pieno il concetto di una società profondamente fordiana: minimo sforzo, massimo risultato. Così nascono i forni a microonde, le scale mobili, i telecomandi, i telefoni cellulari e le automobili. Strumenti dai quali oggi dipende una porzione sempre più generosa delle nostre giornate. </p>
<p> In tal senso uno dei lavori più famosi e interessanti di Stephen King è Christine - La macchina infernale. L'automobile è come un nuovo mostro di Frankenstein, solo che sbuca fuori da una catena di montaggio come l'emblema di un'epoca, quella reaganiana, in cui l'auto diventa simbolo edonistico per eccellenza. King ne approfitta per sancire questo rapporto di sudditanza: l'essere umano diventa vittima di una tecnologia ma ne risulta anche complice. </p>
<p> Il rapporto tra Arnie, il ragazzo protagonista, e Christine è consenziente, a momenti sfiora l'ambiguità sessuale e l'umanizzazione del veicolo innesta lo stesso meccanismo nella mente del lettore. Il cambio di paradigma è in atto: Christine è la vera protagonista del racconto, il ragazzo ne diventa asservito e, come lui, noi tutti esseri umani, costretti a lavorare all'infinito per mantenere tecnologie che dovrebbero semplificare le nostre vite. </p>
<p> L'esempio più fulgido si trova nella raccolta A volte ritornano, nel racconto intitolato Camion. Un gruppo di persone viene tenuto in ostaggio in uno di quei punti ristoro americani che spuntano lungo le assolate autostrade della East Coast. I loro aguzzini sono dei camion impazziti che hanno preso vita. Il racconto termina con gli esseri umani ormai schiavizzati costretti a rifornire di benzina gli autoarticolati per l'eternità. Ecco in due righe la dipendenza tecnologica tanto temuta da King. </p>
<p> Stephen King è un romanziere nato in un periodo storico in cui il futuro faceva paura per motivi molto diversi da quelli per i quali lo temiamo oggi. Dagli anni '70 agli anni '90, l'arrivo del mondo virtuale cambiò ogni contesto della vita quotidiana imponendosi come un ottimo combustibile per le storie spaventose di una generazione di autori. Il "tecno-horror" sbarcava al cinema con David Cronenberg, tra gli altri, che con Videodrome ed eXistenZ immaginava un essere umano ormai costretto a subire passivamente la mistificazione della realtà, un contesto alienante dove tra autentico e virtuale non esiste alcuna distanza. </p>
<p> Ma trovava spazio anche sulle pagine firmate Stephen King: uno dei miei racconti preferiti è contenuto nella raccolta Scheletri e si intitola "Il word processor degli dei". Pare che King stesso fosse affascinato dal suo primo computer e dal potere dei tasti "INSERT" e "DELETE". Nel racconto, immagina la storia di un uomo che viene in possesso di un word processor maledetto che gli permette di cancellare o far comparire cose nella realtà utilizzando i suddetti tasti. Ovviamente, l'incoscienza lo porta a compiere numerosi errori a rovinare la sua vita e quella dei suoi cari. </p>
<p> Questa è l'idea da cui parte King per esprimere l'impossibilità di controllare la tecnologia. Una distanza netta che esiste tra ciò che possiamo affrontare, la nostra realtà, quella tangibile per quanto piena di "mostri", e ciò che siamo costretti a subire. Perché siamo quelli a cui la tecnologia viene consegnata quando è pronta, quelli che ne patiscono gli effetti senza possibilità di intervento. </p>
<p> È così in Cell, dove tutti gli esseri umani che hanno un telefono cellulare all'orecchio impazziscono improvvisamente per via di un segnale sconosciuto; è così ne L'ombra dello scorpione e in La nebbia dove esperimenti tecnologici da parte del Governo sono la scintilla da cui parte una sanguinosa apocalisse; è così in uno dei suoi ultimi lavori, Fine turno dove un serial killer ipnotizza le sue vittime attraverso il glitch di un videogioco. In nessuno di questi casi i protagonisti possono intervenire per impedire ciò che succede. </p>
<p> È proprio l'impotenza che rende questo "mostro" più pericoloso degli altri, secondo Stephen King. Non c'è possibilità di sconfiggerlo grazie a tartarughe magiche, l'incredibile potere dell'amicizia o un ragionevole colpo d'ascia: quando il vaso tecnologico di Pandora è aperto, se ne possono solo sopportare gli effetti e cercare di stare a galla quel tanto che ci è permesso. </p>
</doc>
<doc url="https://www.vice.com/it/article/53jg43/unico-nodo-bitcoin-in-africa-occidentale" parent_folder="Vice 16-17" id="file17861829" filename="unico-nodo-bitcoin-in-africa-occidentale">
<p> L'uomo che gestisce l'unico nodo bitcoin dell'Africa occidentale </p>
<p> In un angolo sperduto della città di Lagos si trova un frammento solitario del software bitcoin. Gira sul server di un data center della capitale nigeriana, ed è l'unico nodo di questo tipo raggiungibile non solo in questo paese, ma in quasi tutta l'Africa occidentale e centrale, senza un compagno nel raggio di migliaia di chilometri in ogni direzione. </p>
<p> Il proprietario e gestore del nodo di Lagos è uno sviluppatore informatico di 35 anni di nome Tim Akinbo. Akinbo ha detto che il suo interesse per i bitcoin è nato in relazione alle lacune dell'ecosistema finanziario africano. </p>
<p> "Muovere soldi da un paese all'altro in Africa può rivelarsi un'impresa ardua," ha detto Akinbo in una chiamata Skype. "Al momento è più facile inviare soldi negli USA che mandarli in un altro paese di questo continente. I bitcoin potrebbero essere una tecnologia in grado di cambiare questa situazione, a mio avviso." </p>
<p> I nodi bitcoin sono fondamentali per mantenere la rete funzionante: ognuno di essi è una macchina fisica o virtuale (un sistema operativo autonomo schierato insieme ad altri programmi su un pezzo di hardware più potente) che esegue il software bitcoin in congiunzione con una copia della blockchain, costantemente sincronizzato tra i due per poter mantenere un database decentrato delle transazioni. Ma per quanto la rete possa non avere un centro, certe aree continuano ad avere una densità di nodi maggiore: come mostra la tabella qui sotto — proveniente dal sito di mappatura dei bitcoin bitnodes.21.com — l'America del Nord e l'Europa occidentale vantano una concentrazione più alta, mentre la maggior parte delle aree dell'Asia e dell'Africa e del Sud America hanno una copertura più rada. </p>
<p> Distribuzione globale dei nodi bitcoin come mostrato su bitnodes.21.co </p>
<p> Ankinbo ha scelto di gestire un nodo da solo per imparare di più sul funzionamento della cripto-valuta e contribuire al rafforzamento della rete nell'insieme. Per ragioni di costi e di praticità, la maggior parte dei nigeriani non scelgono questa stessa opzione — il server di Akinbo costa circa 10.000 naira al mese (circa 30 euro) in un paese dove il PIL pro capite è di circa 3.000 euro — ciò non di meno, si inserisce nel contesto di un interesse crescente per i bitcoin in tutto il paese. </p>
<p> "L'anno scorso l'uso dei bitcoin in Nigeria è decollato," ha detto Akinbo. "Alla fine dell'anno ho ricevuto una chiamata da mio padre, che mi ha chiesto dove potesse comprare dei bitcoin! In quell'esatto momento ho capito che stava raggiungendo il pubblico comune." </p>
<p> La crescente adozione di bitcoin in Nigeria ricorda la situazione in paesi come il Venezuela, dove alcuni cittadini sono passati ai bitcoin come metodo alternativo di transazione online davanti all'enorme inflazione e alla percezione di una cattiva condotta finanziaria da parte del governo. </p>
<p> Se, come in Venezuela, la situazione economica della Nigeria continua a rendere appetibili gli investimenti bitcoin, quello gestito da Tim Akinbo potrebbe presto non essere più l'unico nodo bitcoin nell'Africa occidentale. </p>
</doc>
<doc url="https://www.vice.com/it/article/vby74a/un-punto-sulle-intelligenze-artificiali-del-2017" parent_folder="Vice 16-17" id="file17861818" filename="un-punto-sulle-intelligenze-artificiali-del-2017">
<p> Un punto sulle Intelligenze Artificiali del 2017 </p>
<p> La Prof.ssa Stefania Bandini ci ha spiegato gli impieghi più sorprendenti dell'AI, e le nuove frontiere del Machine Learning. </p>
<p> Questo post fa parte di Formula, la serie di Motherboard in collaborazione con Audi in cui esploriamo le meraviglie dell'intelligenza artificiale, la tecnologia più importante del 21esimo secolo. </p>
<p> Il 2017 ha visto le intelligenze artificiali uscire dai centri di ricerca accademici e finire direttamente negli strumenti che utilizziamo ogni giorno, permettendo così tutti di assaporare il futuro che ci attende. </p>
<p> Abbiamo parlato con Stefania Bandini, docente di intelligenza artificiale presso l'Università di Milano-Bicocca, per capire insieme a lei quali sono stati i risultati più sconvolgenti ottenuti dalle AI nel 2017. Nello specifico, la Professoressa ci ha parlato del machine learning — la punta più avanzata delle attuali tecnologie di intelligenza artificiale, basata sul modello del cervello umano — e del loro rapporto con i dati raccolti dai social media e dalla realtà fisica. </p>
</doc>
