<doc url="https://www.ilsole24ore.com/art/alla-ricerca-un-intelligenza-artificiale-umana-una-via-europea-l-ai-ACHfhqg" parent_folder="Il Sole 24 ore 18-20" id="file17862227" filename="alla-ricerca-un-intelligenza-artificiale-umana-una-via-europea-l-ai-ACHfhqg">
<p> Alla ricerca di un’intelligenza artificiale umana: una via europea per l’Ai </p>
<p> Le proposte per una strategia italiana per l’intelligenza artificiale elaborate dal gruppo di esperti del Ministero per lo Sviluppo economico e aperte alla consultazione pubblica sono un’ottima occasione per riparlare di Ai e del suo impatto trasformativo sulla società. Anche se con il termine Ai si intende un ecosistema di modelli e tecnologie per la percezione, il ragionamento, l’interazione e l’apprendimento, il prepotente ritorno alla </p>
<p> ribalta negli ultimi anni è legato soprattutto a quest’ultimo aspetto, il machine learning, grazie all’emergere dei Big data. Il mix è esplosivo: i dati raggiungono la massa critica di esempi da cui apprendere, gli algoritmi scoprono modelli predittivi e pattern nascosti nei dati, le architetture ad alte prestazioni riescono a sopperire con le risorse di calcolo e di memorizzazione necessarie. </p>
<p> Loading... </p>
<p> In questo quadro si evidenzia tutta la forza e la debolezza della situazione attuale. Da un lato cresce la capacità dei modelli di deep learning di generalizzare da dati di allenamento sempre più grandi e di maggiore qualità, e questo spiega gli straordinari progressi nel riconoscimento di immagini e nella visione robotica, nella comprensione del testo e del parlato, nella traduzione automatica, nella diagnosi medica, nella valutazione del rischio, nella manutenzione predittiva. Dall’altro lato, </p>
<p> cresce il divario con gli altri aspetti dell’Ai, in particolare il ragionamento e l’interazione persona-macchina, aspetti centrali per uno sviluppo umano, etico, antropocentrico dell’Ai che giustamente l’approccio europeo enfatizza, e che il documento del Mise riprende. L’obiettivo a cui tendere è una Human Ai rivolta al beneficio della persona umana sia a livello individuale che sociale, sistemi che incorporano i valori etici europei by-design, che sono in grado di comprendere e adattarsi agli ambienti reali, interagire in situazioni sociali complesse, ed espandere le capacità umane, in particolare a livello cognitivo. È questa la frontiera su cui Europa e Italia possono meglio eccellere, non rincorrendo Stati Uniti e Cina sulla strada della potenza “muscolare” e dell’innovazione irresponsabile. </p>
<p> Ma c’è ancora molto da fare e da inventare su questa strada: la comunità scientifica è consapevole delle sfide e si sta organizzando a livello trans-nazionale e trans-disciplinare. I problemi aperti sono numerosi e difficili. Ad esempio, cresce l’opacità e la natura di black box dei modelli di Ai, insieme con il rischio di creare sistemi esposti ai bias nei dati di allenamento, sistemi che nemmeno gli esperti riescono a comprendere. Mancano strumenti per consentire agli sviluppatori di Ai di certificare l’affidabilità dei loro modelli. Per disegnare sistemi Ai che conversano con gli umani per aiutarli a migliorare la qualità delle loro decisioni. Per passare dall’ottimizzazione delle decisioni individuali all’ottimizzazione dell’effetto aggregato. Per comprendere gli effetti di rete e armonizzare gli obiettivi individuali con quelli collettivi, ed evitare che una folla di individui singolarmente intelligenti sia, collettivamente, stupida (gli esempi abbondano, dal traffico, alla finanza, alla formazione delle opinioni online). Per misurare, prevedere e preservare la sostenibilità e la resilienza dei sistemi (tecno-)sociali interconnessi che abitiamo. Per disegnare nuove modalità di interazione fra persone e macchine in modo che le prime raggiungano livelli più alti di consapevolezza e le seconde livelli più alti di apprendimento e di comprensione del contesto e del ragionamento umano. E infine per disegnare nuove modalità decentralizzate e distribuite per la raccolta e la gestione dei dati, l’energia che alimenta l’Ai, superando la fase attuale di estrema centralizzazione da parte di poche corporation monopoliste, che stanno ostacolando la scienza aperta, l’innovazione, la finalità al bene comune e, con i loro mostruosi data center, la sostenibilità ambientale. </p>
<p> Per tutti questi motivi la strategia per l’Ai deve svilupparsi su due piani sinergici: da un lato è indispensabile innovare, sperimentare e valutare a tappeto l’applicazione dello stato dell’arte in Ai e data science in tutti i settori produttivi, scientifici e sociali, ma non basta. Dall’altro lato occorre intensificare gli sforzi di ricerca per affrontare i problemi aperti. È evidente la necessità di un approccio multidisciplinare, che faccia perno sulle eccellenze in Ai nell’informatica accademica e degli enti di ricerca per costruire un’alleanza forte con le altre scienze dure e con le scienze sociali, della cognizione e dell’etica. </p>
<p> La comunità italiana della ricerca, censita dal Laboratorio di Ai e Intelligent systems del Cini, presenta punti di eccellenza internazionale nei settori chiave (data science, machine learning, natural language processing, vision, robotica, knowledge representation and reasoning, algoritmica ad alte prestazioni), ma c’è un problema di scala, di massa critica dei laboratori di ricerca, di integrazione inter-disciplinare. Per crescere, si deve imparare dalle migliori esperienze europee, sviluppando una strategia nazionale in sintonia con queste, adattandole. C’è bisogno di un progetto finalizzato nazionale sull’Ai. Negli anni ’70 e ’80, il progetto finalizzato informatica creò e consolidò la ricerca scientifica e l’innovazione industriale in It nel nostro paese. </p>
<p> Oggi una iniziativa simile potrebbe far fare un analogo salto alla ricerca e all’innovazione in AI, consolidandola come nuova disciplina. Si potrebbe seguire l’esempio francese e selezionare su base competitiva alcuni (pochi) hub nazionali da potenziare, ecosistemi territoriali in grado di integrare le risorse per tendere a eccellere nella ricerca e nell’innovazione AI. A gennaio 2019 in Francia sono stati selezionati quattro hub finanziati con 10 milioni di euro ciascuno per cinque anni. L’idea è quella di valorizzare e potenziare i migliori ecosistemi che hanno già aree di eccellenza ed esperienze di collaborazione inter-disciplinare e industriale, piuttosto che far partire nuove realtà da zero. Simile è l’idea finlandese del Finnish Center for Ai. Un approccio per certi aspetti analogo è quello dell’Alan Turing Institute britannico, un laboratorio distribuito dei migliori centri Gb di data science e Ai, con un ufficio centrale leggero alla British Library. Iniziative collaterali possono essere un dottorato nazionale in Ai -idea attualmente in gestazione sotto il coordinamento del Cnr - e bandi nazionali per la ricerca di base. </p>
</doc>
<doc url="https://www.ilsole24ore.com/art/alla-scoperta-dell-intelligenza-artificiale-business-l-assistente-virtuale-AD2Sjk0" parent_folder="Il Sole 24 ore 18-20" id="file17862200" filename="alla-scoperta-dell-intelligenza-artificiale-business-l-assistente-virtuale-AD2Sjk0">
<p> Alla scoperta dell’intelligenza artificiale per business con l’assistente virtuale </p>
<p> Alla scoperta dell’intelligenza artificiale per business con l’assistente virtuale </p>
<p> Dal 9 al 12 novembre online l’evento organizzato da Business International </p>
<p> Dal 9 al 12 novembre online l’evento organizzato da Business International </p>
<p> Sarà totalmente digitale la terza edizione di Aixa, Artificial Intelligence Expo of Applications, l’evento dedicato al mondo dell’intelligenza artificiale per il business organizzato da Business International, divisione di Fiera Milano Media, dal 9 al 12 novembre. </p>
<p> Non si parlerà solo di Ai, che diventerà protagonista della uswer experince della tre giorni. L’evento sarà gestito completamente in digitale anche con l'aiuto di un'assistente personale smart che guiderà gli utenti in un viaggio futuristico che vedrà oltre 200 speaker di livello internazionale alternarsi su un palco virtuale per animare le oltre 100 ore di più di 70 sessioni e incontri formativi pensati per proporre una nuova digital culture. </p>
<p> Loading... </p>
<p> In un mondo sempre più digitale parlare di analisi dei dati e gestione di portali di ecommerce, come di tracciamento delle merci, automazione, robotica, ottimizzazione del posizionamento sui motori di ricerca e gestione omnicanale del phygital customer journey, diventa quasi obbligatorio. </p>
<p> Se la teoria, però, non ha solide esperienze applicative, difficilmente ottiene risultati. Così, ripensando proprio alla user experience di eventi che hanno radicalmente dovuto cambiare pelle in questi mesi, passando da contesti esclusivamente fisici ad atmosfere inevitabilmente digitali, anche Aixa ha deciso di trasformarsi, offrendo al proprio pubblico un contatto diretto con l'intelligenza artificiale in grado di creare un dialogo e interazione visiva con chiunque lo voglia. </p>
<p> Da una parte, così, nascono il nuovo look and feel del portale dedicato alla manifestazione e AISA, l'assistente virtuale, realizzata da QuestIT e basata su algoritmi di intelligenza artificiale, che accoglierà gli utenti del sito www.aixa.it, fornendo informazioni, rispondendo a domande e consentendo una gestione semplice e veloce della ricerca dei momenti di apprendimento e confronto più adeguati al professionista o all'appassionato di innovazione. </p>
<p> Dall'altra, invece, si struttura un palinsesto che, al suo interno, vede un'attenzione particolare all'analisi e alla gestione dei dati con il Marketing Analytics Summit, una forte componente dedicata alle abilità nel search marketing con Smxl Milan e Seo Dooms Day e, infine, grazie a InTail e Industry Summit, propone numerosi casi di studio di chi ogni giorno opera nel mondo del retail e dell'industria manifatturiera per semplificare le operation, gestire la produzione, coordinare la grande distribuzione e, soprattutto, soddisfare le esigenze dei clienti. </p>
<p> La media company del Gruppo Fiera Milano ha voluto condividere questa esperienza anche con grandi partner nazionali, come 24 Ore System e il competence center Artes 4.0, e internazionali, come la cinese Waic, World Artificial Intelligence Conference, e il francese Istitut EuropIA, che, collocato all'interno della Maison des Intelligence Artificielle a Sophia Antipolis in Costa Azzurra, si pone l'obiettivo di essere il punto di riferimento per l'intelligenza artificiale europea e che tra i suoi membri annovera anche Marco Landi, già presidente di Apple Computer negli anni '90 e uno dei più attivi venture capitalist del panorama dell'innovazione italiana, oggi presidente di QuestIT. </p>
</doc>
<doc url="https://www.ilsole24ore.com/art/asimov-100-anni-fa-nasceva-scrittore-che-invento-l-intelligenza-artificiale-ACNOPK9" parent_folder="Il Sole 24 ore 18-20" id="file17862216" filename="asimov-100-anni-fa-nasceva-scrittore-che-invento-l-intelligenza-artificiale-ACNOPK9">
<p> Asimov, 100 anni fa nasceva lo scrittore che «inventò» l’intelligenza artificiale </p>
<p> ServizioServizioContenuto basato su fatti, osservati e verificati dal reporter in modo diretto o riportati da fonti verificate e attendibili.Scopri di piùanniversari </p>
<p> Asimov, 100 anni fa nasceva lo scrittore che «inventò» l’intelligenza artificiale </p>
<p> Autore di «Io Robot» e ideatore delle tre leggi della robotica, il romanziere di origine russa ha immaginato innumerevoli mondi. Che oggi frequentiamo </p>
<p> di Giorgio Metta* </p>
<p> Autore di «Io Robot» e ideatore delle tre leggi della robotica, il romanziere di origine russa ha immaginato innumerevoli mondi. Che oggi frequentiamo </p>
<p> Non è affare semplice commentare il lavoro di Isaac Asimov a cento anni dalla nascita e a settanta anni di distanza dai suoi scritti di fantascienza più emozionanti. Seppe creare, da autore prolifico quale era, suggestioni incredibili, mondi e storie forse a volte semplici, ma con un respiro temporale e spaziale immenso – la galassia e la storia dell’uomo nei millenni. Sono sicuro – perché mi includo tra questi – che le storie di Asimov hanno saputo accendere la fantasia di tantissimi giovani, forse avvicinandoli attraverso la lettura delle sue storie al mondo più reale della scienza. </p>
<p> E il futuro immaginato diventò presente In maniera assai profonda, penso anche che ci abbia abituato a pensare all’interazione tra la tecnologia e l’uomo. Immaginò società future complesse – in alcuni casi distopiche come quella del pianeta Solaria – proprio per l’introduzione massiccia di inservienti robotici tuttofare. Una sorta di alienazione causata dalla tecnologia che forse avvertiamo, mutatis mutandis, anche nell’era della comunicazione digitale. Non dimentichiamoci che parliamo di un autore che pur nella possibilità offerta dalla scrittura di andare oltre alla realtà scientifica, ci parlava sempre con un linguaggio derivato dalla scienza. </p>
<p> Loading... </p>
<p> La nascita della robotica Lui stesso in effetti era uno scienziato. Coniò la parola «robotica» che è poi diventata di uso comune per definire una branca dell’ingegneria, ma seppe anche coniugare diverse discipline, la qual cosa è oggi di fondamentale importanza nella ricerca scientifica. Le sue «tre leggi della robotica» sono l’esempio principe di questa multi-disciplinarietà dato che combinano l’ingegneria della robotica con le scienze sociali e cognitive. Creò, forse senza saperlo, quella che oggi studiamo nei nostri laboratori e prende il nome di «interazione uomo-macchina». </p>
<p> Il senso delle «tre leggi» Le tre leggi, ancorché di origine fantastica, rimangono qualcosa con la quale confrontarsi quando immaginiamo l’impatto dell’automazione nella società. Asimov mise da subito l’uomo al centro. Questo è quello che facciamo ogni giorno quando immaginiamo la robotica «vera». La robotica ci aiuta in fabbrica per fare meno fatica (e quindi ridurre gli infortuni), nell’ospedale per una chirurgia più sicura e accurata, nella riabilitazione post-trauma aiutando il lavoro dei fisioterapisti. Con la robotica realizziamo protesi o esoscheletri per recuperare il movimento perduto e immaginiamo che un giorno gli assistenti robot aiuteranno a supportare una qualità della vita elevata di una popolazione che invecchia. I suoi robot, quasi umani, ancora non li abbiamo soprattutto perché l’intelligenza artificiale necessaria non è così semplice da realizzare come ci eravamo immaginati nel 1956 (quando fu coniata la parola stessa intelligenza artificiale). L’ultima decade che ha visto il progresso dell’intelligenza artificiale sotto la spinta di una capacità di calcolo sempre maggiore ci dovrebbe lasciare ben sperare in questo senso. </p>
<p> Perché il lavoro umano è insostituibile Asimov con le sue tre leggi aveva definito una modalità di interazione della tecnologia robotica intelligente che lui stesso aveva inventato. Dobbiamo forse porci la stessa domanda per la tecnologia che stiamo realizzando? Credo che il discorso sia quantomeno appropriato ed è necessario farlo proprio per evitare la paura di quello che non conosciamo. Gli scienziati e ricercatori dovrebbero essere i principali attori di questo messaggio, anche perché robotica e intelligenza artificiale viste dall’interno non fanno proprio nessuna paura. L’intelligenza artificiale è solo un insieme di algoritmi e nulla a che vedere con l’intelligenza umana. La robotica non è nulla di diverso da quello che abbiamo ormai da anni nelle fabbriche. Forse vogliamo chiederci se tutta questa automazione lascerà l’uomo senza un lavoro. Penso di no per due ragioni: la prima è che vorremmo tutti lavorare meno e produrre nello stesso modo e quindi la robotica intelligente ci serve; la seconda è che stiamo diventando una società longeva ma anziana, per cui ci mancheranno le braccia per fare quello che facciamo ora. </p>
<p> C’era una volta il mondo senza robot Robotica e intelligenza artificiale sono anche una grossa nuova possibilità per affrontare le sfide della nostra società dei prossimi decenni: reti energetiche ottimizzate, produzione sostenibile, agricoltura di precisione, salute per fare quale esempio. In questo senso, dobbiamo essere ottimisti come lo era stato Asimov. I robot sono dei nuovi elettrodomestici. Mi piace speso citare una delle storie di Io robot nella quale Asimov ci mette di fronte a una conversazione casuale tra due persone dove un signore evidentemente più anziano dice a un trentaduenne: «Allora non hai mai conosciuto il mondo senza i robot». Questa familiarità con la tecnologia del futuro mi ricorda tanto la conversazione che potrei avere io con mio figlio oggi: «Allora non hai mai conosciuto un mondo senza Internet». </p>
<p> *Giorgio Metta è direttore scientifico dell'Istituto Italiano di Tecnologia </p>
</doc>
<doc url="https://www.ilsole24ore.com/art/blockchain-e-internet-cose-gestire-rifiuti-radioattivi-ADLq66v" parent_folder="Il Sole 24 ore 18-20" id="file17862211" filename="blockchain-e-internet-cose-gestire-rifiuti-radioattivi-ADLq66v">
<p> Blockchain e internet delle cose per gestire i rifiuti radioattivi </p>
<p> La startup pisana Toi si è aggiudicata la call for innovation di Sogin per abilitare il decommissioning dei rifiuti nucleari </p>
<p> di Riccardo Oldani </p>
<p> La startup pisana Toi si è aggiudicata la call for innovation di Sogin per abilitare il decommissioning dei rifiuti nucleari </p>
<p> La digitalizzazione, la blockchain e le tecnologie Industry 4.0 entrano anche nel delicato settore dello smaltimento dei rifiuti radioattivi. E lo fanno grazie a Sogin, la società italiana incaricata del decommissioning delle quattro centrali atomiche e degli impianti legati al ciclo del combustibile nucleare presenti sul nostro territorio nazionale. In totale dieci strutture che richiedono l'adozione di procedure estremamente complesse e delicate per il loro smantellamento e l'impiego, oltre che di tecnologie avanzate, anche di precauzioni straordinarie. </p>
<p> Proprio per accelerare il processo di digitalizzazione e raccogliere idee innovative dal ribollente e fecondo bacino delle startup italiane, Sogin ha lanciato a giugno una call for innovation, un concorso di idee con cui ha stimolato le giovani aziende tecnologiche del nostro Paese a proporre soluzioni implementabili nella sua organizzazione. </p>
<p> Appena quattro mesi dopo ha indicato il progetto prescelto, selezionato tra una cinquantina di proposte. Un risultato ottenuto in tempi record con una partecipazione, in termini quantitativi e qualitativi, che, come spiega Fabrizio Speranza, responsabile Innovazione digitale e Industry 4.0 di Sogin, «è andata oltre le nostre più rosee aspettative. Abbiamo potuto valutare molte idee, anzi progetti veri e propri, realizzati velocemente e in tempi difficili dai partecipanti ma, soprattutto, indicative di una grande creatività e competenza delle nostre startup. Ne abbiamo ricavato anche spunti che sono andati al di là delle nostre richieste iniziali, suggerendo, per esempio, l'uso di sistemi di realtà aumentata o virtuale per guidare il personale in operazioni complesse, oppure soluzioni innovative di allarme per la gestione dell'ambiente e degli operatori». </p>
<p> Il vincitore del contest è stata Toi, acronimo di Things On Internet, azienda pisana che ha sviluppato una piattaforma, chiamata Zerynth, pensata per facilitare lo sviluppo di applicazioni IoT (Internet of Thing) a livello aziendale. </p>
<p> Prima di entrare nel dettaglio della soluzione prescelta, però, è opportuno risalire alle esigenze che hanno spinto Sogin, una società pubblica, a ricorrere alla formula della call for innovation, un'autentica novità per una realtà chiamata abitualmente a gestire le collaborazioni esterne attraverso il sistema degli appalti. </p>
<p> La call, denominata “Sarr – Soluzioni avanzate per i rifiuti radioattivi”, chiedeva ai partecipanti di proporre tre diversi tipi di soluzioni: bridge di interfaccia per acquisire informazioni dai diversi sistemi coinvolti nello smantellamento e gestione dei rifiuti radioattivi, sistemi di posizionamento per tracciare sempre la posizione degli “oggetti” radioattivi durante le varie fasi di decomissioning e di trattamento, e, infine, soluzioni di smart monitoring, per garantire la sicurezza dei lavoratori e automatizzare alcuni processi, come il controllo dei rifiuti stoccati. </p>
<p> Perché l'azienda ha maturato queste esigenze? «Dalle operazioni di decomissioning - spiega Francesco Troiani, responsabile Sviluppo e Innovazione tecnologica di Sogin -siamo arrivati al punto di recuperare e inserire in un sistema di economia circolare il 95% dei materiali provenienti da una centrale nucleare. Un risultato tecnologico molto importante, che ha riscontrato anche l'attenzione della Iaea, l'Agenzia internazionale per l'energia atomica. Il restante 5% di rifiuti è composto invece di materiali che richiedono una grande attenzione e vanno tenuti sotto stretto controllo. Da qualche tempo a questa parte abbiamo quindi cominciato a introdurre di un sistema informatico integrato per tenere sotto controllo questo tipo di rifiuto. Si chiama Aigor (Applicativo informatico di gestione di oggetti radioattivi) e lo stiamo implementando su tutti gli impianti di cui dobbiamo occuparci». </p>
<p> Parliamo di strutture realizzate nei decenni scorsi, quindi nella gran parte dei casi non dotate di macchinari e strumentazioni connesse alla rete. «Aigor - aggiunge Flaviano Bruno, responsabile Rifiuti radioattivi e Materie nucleari di Sogin e presidente della giuria che ha scelto il vincitore della call - è un database che ci permette di gestire le informazioni sui materiali radioattivi che dobbiamo controllare in modo sicuro, basato sulla blockchain e quindi aperto al pubblico, trasparente e controllabile da chiunque. Ma come alimentare questo database? Un'idea è connettere ad Aigor tutti i nostri sistemi per realizzare in modo automatico la raccolta dei dati ed essere aggiornati in tempo reale sui volumi di rifiuti radioattivi, la loro ubicazione in base alle varie fasi di trattamento a cui sono sottoposti, il loro livello di radioattività». </p>
<p> La proposta premiata attraverso la call, quella della società pisana Toi, consente proprio di realizzare questa connessione, attraverso soluzioni software, hardware e cloud, e anche mediante la “sensorizzazione” di dispositivi o macchinari utilizzati da Sogin e precedenti all'epoca dell'Internet of Things. Si tratta, in altre parole, di adattare la soluzione proprietaria di Toi, la piattaforma Zerynth, alle particolari necessità della società pubblica. </p>
<p> Cosa succederà ora? La startup toscana sarà chiamata a sviluppare concretamente la soluzione in collaborazione con i tecnici di Sogin. «E in più - conclude Troiani - andremo ad aggiungere una nuova best practice, costituita dal ricorso alla call for innovation e dall'individuazione di questa soluzione innovativa, a quelle che già oggi possiamo esibire a livello internazionale e trasformare in un business, per noi e per le startuap che lavorano con noi». </p>
<p> Un ulteriore biglietto da visita per le tecnologie italiane per il decommissioning, che Sogin da tempo esporta con successo nel mondo. </p>
</doc>
<doc url="https://www.ilsole24ore.com/art/boom-startup-innovative-costituite-online-niente-notaio-due-imprese-cinque-AD61Hlz" parent_folder="Il Sole 24 ore 18-20" id="file17862203" filename="boom-startup-innovative-costituite-online-niente-notaio-due-imprese-cinque-AD61Hlz">
<p> Boom di startup innovative costituite online. Niente notaio per due imprese su cinque </p>
<p> Boom di startup innovative costituite online. Niente notaio per due imprese su cinque </p>
<p> Al 30 settembre scorso sono arrivate a quota 3.422 le startup innovative avviate in forma completamente digitale e gratuita. </p>
<p> di G.Rus. </p>
<p> Al 30 settembre scorso sono arrivate a quota 3.422 le startup innovative avviate in forma completamente digitale e gratuita. </p>
<p> Difficile stabilire quanto (e se) la pandemia abbia influito: sta di fatto che al 30 settembre scorso sono arrivate a quota 3.422 le startup innovative avviate in forma completamente digitale e gratuita (con il supporto delle Camere di Commercio (CCIAA) o in totale autonomia) e il risultato trova enfasi in modo particolare nel consuntivo del terzo trimestre. Alla sezione speciale del Registro delle imprese si sono infatti iscritte attraverso la modalità di costituzione online ben 292 società, il numero più alto registrato in questo periodo dal 2016 a oggi. Un numero record, come confermano i portavoce di Infocamere (che contribuisce alla stesura del rapporto al fianco del Ministero dello Sviluppo Economico e di Unioncamere ), decisamente superiore a quello del trimestre segnato dal lockdown (l'incremento è di 255 imprese) e che riflette il contesto di lieve ripresa del sistema industriale italiano in seguito al varo della Fase 2 dell'emergenza da Covid-19. </p>
<p> I numeri delle startup </p>
<p> Sempre più startup si affidano dunque al servizio reso disponibile nell'estate di quattro anni fa per sfruttarne i vantaggi di carattere economico (l'esenzione dall'atto notarile permette un risparmio medio sui costi d'avvio stimabile in circa 2mila euro) e, come attesta il rapporto, l'adozione di questa procedura ha interessato il 38% delle nuove imprese innovative costituite in Italia nell'ultimo anno (la percentuale sale al 42% se consideriamo solo il terzo trimestre). Non trascurabile, inoltre, il fatto che circa il 96% delle realtà nate online risulti in stato attivo. La variabilità territoriale, si legge ancora nella nota che accompagna lo studio, è molto elevata e sebbene la modalità digitale sia diffusa sull'intero territorio nazionale, e precisamente in 104 province, tre sole regioni (Lombardia, Lazio e Veneto) ospitano insieme quasi il 50% delle startup costituite online, con Milano che sopravanza Roma (581 imprese contro 334) e si conferma il principale polo dell'ecosistema dell'innovazione della Penisola con il 17% del totale di aziende create a livello nazionale senza atto in presenza. </p>
<p> Loading... </p>
<p> Dove nascono le startup? </p>
<p> La distribuzione geografica delle startup costituite digitalmente presenta in linea generale significativi scostamenti e paradigmatici sono in proposito i casi di Basilicata, Sardegna e Calabria, Regioni dove più del 50% degli atti di costituzione si è completato online. Nella parte bassa della graduatoria, per contro, figurano Valle d'Aosta, Emilia-Romagna, Abruzzo, Marche e Umbria.Un ultimo dato interessante riguarda infine la durata delle pratiche, altro indicatore per cui si riscontrano variazioni significative a livello territoriale. Il tempo medio d'attesa tra la costituzione e l'iscrizione della nuova azienda nella sezione speciale del registro delle imprese è di 38 giorni ma nel corso del 2020 tale tempistica si è ridotta a 28 giorni. E in tempo di Covid 19 è sicuramente una buona notizia. </p>
<p> Per approfondire </p>
<p> Grandi aziende e startup, avanti adagio. Il settore energy fa scuola, le telcos un passo indietro </p>
</doc>
<doc url="https://www.ilsole24ore.com/art/con-nuovo-lockdown-ragazzi-si-riattaccano-smartphone-ecco-come-proteggerli-ADxpwyz" parent_folder="Il Sole 24 ore 18-20" id="file17862196" filename="con-nuovo-lockdown-ragazzi-si-riattaccano-smartphone-ecco-come-proteggerli-ADxpwyz">
<p> Con il nuovo lockdown i ragazzi si riattaccano allo smartphone? Ecco come proteggerli </p>
<p> Con il nuovo lockdown i ragazzi si riattaccano allo smartphone? Ecco come proteggerli </p>
<p> Aumentano le ore trascorse davanti a computer, tablet e smartphone. Ecco i pericoli e come difendersi. </p>
<p> di Gianni Rusconi </p>
<p> Aumentano le ore trascorse davanti a computer, tablet e smartphone. Ecco i pericoli e come difendersi. </p>
<p> Ci risiamo, o quasi. Per gli adolescenti si ripropone lo stesso scenario vissuto fra marzo e aprile: didattica a distanza, meno occasioni per socializzare, azzeramento o quasi delle attività sportive e di intrattenimento fuori casa. La conseguenza? Aumentano le ore trascorse davanti a computer, tablet e smartphone per restare in contatto con amici e compagni di classe, studiare, e giocare su WhatsApp e Skype, sulle ormai diffusissime piattaforme per videochiamate di gruppo (Zoom, Google Meet e Microsoft Teams) e quelle per il gaming in streaming come Playstation Now o Google Stadia. </p>
<p> I rischi e le trappole </p>
<p> Le opportunità di svago digitale sono tante e per i cybercriminali si spalancano automaticamente nuove occasioni di attacco, aumentando i rischi di un utilizzo imprudente e non controllato di piattaforme di messaging, siti di gaming e soprattutto social network. Le trappole in cui possono cascare bambini e ragazzi le conosciamo: condivisione con estranei di dettagli personali, cyberbullismo e cyber pedofilia, contenuti inappropriati, accesso a siti Web malevoli e molte altre ancora. Cosa fare per proteggere i minori dalle minacce online? Ecco di seguito, in ordine sparso, cosa consigliano esperti di sicurezza informatica e psicologi. </p>
<p> Loading... </p>
<p> Download autorizzati e parental control </p>
<p> L'onere di educare i più giovani a un uso più attento e responsabile dei dispositivi digitali ricade in primo luogo sui genitori e il primo passo da compiere è quello di spiegare loro i comportamenti da tenere e quelli da evitare sul Web, mettendoli al corrente delle possibili conseguenze legate a comportamenti non adeguati e azioni. Limitare semplicemente l'accesso a Internet (dei bambini in particolare) non può però essere sufficiente a garantire un'esperienza online sicura. </p>
<p> È sicuramente utile concordare la quantità di tempo che possono trascorrere connessi, verificando in modo puntuale che la regola venga rispettata, ed è necessario, soprattutto, mettere in atto una combinazione di fattori, coniugando formazione e comunicazione e il ricorso a software in grado di rafforzare le difese e di stimolare lo sviluppo delle competenze digitali senza doversi preoccupare delle minacce informatiche. Vincolare il download delle applicazioni sul telefonino all'autorizzazione di mamma o papà, per esempio, è una delle prassi da seguire, al pari di educare i figli all'importanza delle password e all'uso di reti Wi-Fi protette, spiegando ai diretti interessati la necessità di mantenere riservate alcune informazioni online. </p>
<p> Il passo successivo (forse il più difficile) è quello di conoscere le attività condotte in Rete dai propri figli: controllare i siti a cui i ragazzi accedono e i canali di intrattenimento che visitano di frequente e monitorare account e contatti è un'azione tanto delicata quando fondamentale per prevenire brutte sorprese. In termini pratici, attivare uno strumento di “Parental Web Control” sui dispositivi utilizzati dai figli più piccoli è sicuramente una soluzione utile a controllare i contenuti online visualizzabili dai bambini. Molti software antivirus permettono di selezionare le categorie di filtro a seconda che si tratti di contenuti per soli adulti e potenzialmente inappropriati o blog e siti di social network; è ovviamente buona cosa che la scelta delle impostazioni siano costantemente nelle mani di un genitore. </p>
<p> Evitare le trappole dei social network </p>
<p> Una volta che un contenuto è pubblicato online, e qui condiviso a catena da altri utenti, rimuoverlo può diventare un'operazione anche complessa. Si può ovviare al possibile abuso di post e commenti pubblicati sui social network? Un rimedio efficace, secondo gli esperti, è quello di aiutare i ragazzi ad assumersi le conseguenze di ciò che condividono online, facendo ripetere loro a voce alta il contenuto che si vuole condividere con i propri contatti o pubblicamente. In caso si tratti di qualcosa che non direbbero mai nella vita reale guardando in faccia un'altra persona, è preferibile evitare di esprimerla anche nel mondo virtuale. </p>
<p> Navigare online insieme e device negli spazi comuni </p>
<p> Il fatto che molti genitori siano “costretti” a lavorare da casa in regime di smart working crea sicuramente qualche problema di convivenza digitale con gli altri membri della famiglia (anche per la necessità di dividersi device e banda di connessione) ma regala anche, ai più fortunati, l'opportunità di poter condividere l'esperienza online con i propri figli. Trascorrere del tempo sul Web insieme ai più piccoli è decisamente una pratica consigliata, così come quella di posizionare i dispositivi nelle zone comuni della casa (e non nelle rispettive camere) per poter seguire da vicino ogni potenziale problema. E infine una duplice raccomandazione, certo non facile da tradurre in pratica per tutti i genitori. La prima: discutere con i propri figli di come è andata la loro giornata online, per favorire un approccio sereno e intelligente alla loro sicurezza digitale. La seconda: prendere dimestichezza con il mondo cibernetico frequentato da bambini e ragazzi, prendendo il tempo per documentarsi sulle nuove tendenze, sui giochi e sui canali social che più influenzano la loro vita su Internet. </p>
</doc>
<doc url="https://www.ilsole24ore.com/art/covid-se-ho-paura-aiutami-tu-ecco-come-cambia-ruolo-sociale-robot-umanoidi-ADiZrvq" parent_folder="Il Sole 24 ore 18-20" id="file17862212" filename="covid-se-ho-paura-aiutami-tu-ecco-come-cambia-ruolo-sociale-robot-umanoidi-ADiZrvq">
<p> ServizioServizioContenuto basato su fatti, osservati e verificati dal reporter in modo diretto o riportati da fonti verificate e attendibili.Scopri di piùpsicologia </p>
<p> «Se ho paura aiutami tu». Ecco come cambia il ruolo sociale dei robot umanoidi </p>
<p> Uno studio dell'Università Cattolica di Milano mostra che anche bambini di un anno e mezzo "riconoscono " lo sguardo del robot </p>
<p> di Chiara Di Cristofaro </p>
<p> Uno studio dell'Università Cattolica di Milano mostra che anche bambini di un anno e mezzo "riconoscono " lo sguardo del robot </p>
<p> In tempi di Covid-19 e di distanziamento, la riflessione sul ruolo sociale dei robot si sta ampliando e gli studi su come le macchine antropomorfe possano essere inserite nel nostro quotidiano si ampliano. A partire dall'utilizzo sanitario dei robot negli ospedali per il monitoraggio dei pazienti infetti o per la somministrazione dei farmaci, si ragiona anche sulle possibilità che la relazione con un robot antropomorfo possa avere un ruolo importante in alcune dinamiche mentali. Per esempio: un robot può aiutarci a superare un trauma e a recuperare la fiducia persa nelle relazioni, per esempio come accade ad alcuni malati di Covid-19 che faticano a rientrare in contatto con gli altri? E ancora, un robot a immagine umana suscita in noi emozioni e reazioni simili a quelle che si attivano nelle relazioni umane? Anche in questo amplissimo e fecondo filone di studi e di ricerche , il Covid-19 sta spingendo l'acceleratore. </p>
<p> Il robot nella pandemia può combattere la paura? </p>
<p> "In questo particolare momento storico un tipo molto specifico di paura è insorto, oltre alla classica e conosciuta angoscia dell'estraneo. Con il Covid abbiamo vissuto anche la paura del vicino, del familiare, che può portare il mostro in casa". Antonella Marchetti è Professoressa Ordinaria di psicologia dello sviluppo e dell'educazione e dirige l'Unità di ricerca sulla teoria della mente dell'Università Cattolica di Milano. Da diversi anni si occupa dell'interazione uomo-robot nel ciclo di vita, e insieme al team con cui lavora (Cinzia Di Dio, Davide Massaro, Federico Manzi e Giulia Peretti) si è fermata a riflettere proprio sull'utilizzo dei robot in pandemia. In un paper in pubblicazione su Frontiers, anche sulla base di ricerche recenti, ci si chiede se questo tipo di robot possa per esempio essere utilizzato con persone che hanno avuto un crollo delle difese, in seguito a un contatto magari indiretto con la malattia o alla paura della malattia, per attenuare le reazioni di paura di essere contagiati, per aumentare l'aderenza ai trattamenti , per esempio, con robot che somministrano i farmaci". </p>
<p> Un robot non vale un altro, non solo con il Covid </p>
<p> Una ipotesi di questo tipo, spiega la professoressa Marchetti, "richiede che queste macchine siano programmate affinché facciano le azioni che devono fare, ma adottino anche il linguaggio e i movimenti adatti alla persona che hanno davanti" e al contesto in cui agiscono, come può essere quello della pandemia. Questo è fondamentale, in generale, nella relazione uomo-robot, perché "un robot non vale un altro, come abbiamo scritto in un recente articolo - spiega Marchetti - se ha di fronte un paziente con Alzheimer deve sapere come interagire o se ha davanti a sé un bambino autistico questo richiede risposte adeguate. Il futuro - aggiunge - è capire come dare autonomia ai robot umanoidi allontanandoli dalla teleguida", che è la direzione degli studi sul machine learning e sugli algoritmi che si trasformano con l'esperienza. </p>
<p> Se lo sguardo dell'altro è lo sguardo di un umanoide </p>
<p> E questo vale anche per le differenti età. I ricercatori della Cattolica hanno condotto diversi studi sui bambini riscontrando, tra le altre cose, che "più i bambini sono grandi, più esigono per attribuire stati mentali alla macchina, questa sia dotata di caratteristiche antropomorfe, più sono piccoli più attribuiscono stati mentali", spiega Marchetti. Insomma, torniamo a Piaget e alla tendenza animistica infantile. In uno studio recente condotto proprio su 32 bambini si è cercato di capire se già a 17 mesi, posti in interazione con un robot, i bambini si relazionino a esso attraverso meccanismi psicologici tipici delle interazioni umane. Lo studio è nato dalla collaborazione tra l’Unità di ricerca sulla Teoria della mente nel dipartimento di Psicologia dell’Università Cattolica, l’Università di Kyoto, l’Università Doshisha e l’Università di Osaka e per realizzarlo è stato usato un robot umanoide del laboratorio giapponese guidato dal professor Hiroshi Ishiguro. " Abbiamo osservato - spiega la professoressa - la differenza di attenzione se a compiere un'azione era un uomo o un robot e quando l'azione era congruente o incongruente". I bambini si aspettano azioni congruenti dagli adulti, azioni che vale la pena apprendere. Ebbene, i risultati mostrano una maggiore attrazione dei bambini per lo sguardo umano, ma che anche lo sguardo di un robot viene da essi impiegato efficacemente per anticiparne i comportamenti. I bambini hanno dimostrato di “preferire” le situazioni in cui lo sguardo del robot era coerente con le azioni compiute, cioè quando lo sguardo era orientato sull'oggetto su cui il robot avrebbe agito di lì a poco; si sono invece mostrati “perplessi” di fronte agli sguardi incoerenti con le azioni. </p>
<p> Mi posso fidare di un robot? </p>
<p> L'attribuzione ai robot di stati mentali propriamente umani ha guardato anche a meccanismi chiave come quello della fiducia o della fairness o, ancora in altri studi, della moralità. Perché, per esempio, quello della fiducia è un tema così importante? "E' fondamentale in tutte le applicazioni educative e cliniche - sottolinea Marchetti - se io non mi fido perché devo credere che il robot mi insegni bene? Perché dovrei fidarmi di un robot in ambito clinico che mi fa fare esercizi riabilitativi? Se mi ingaggia per un diario delle attività quotidiane per malati di diabete? Mi devo fidare di questo partner robotico". In un altro studio, condotto su bambini di diverse età, condotto in collaborazione con i professori Angelo Cangelosi e Paul Harris, è stato "osservato che esistono meccanismi simili nelle dinamiche della fiducia e che se bambini di 3 anni si fidano di più del’uomo, a 7 anni si fidano di più del robot". In questo senso, per esempio, i robot potrebbero essere utilizzati per ricostruire dinamiche di fiducia che si potrebbero poi generalizzare nello spazio umano. "Senza timore alcuno che prendano il nostro posto, è un tema di cui non dobbiamo occuparci, né noi né le prossime generazioni", scherza la professoressa. </p>
</doc>
<doc url="https://www.ilsole24ore.com/art/ecco-tecnologie-che-ridurranno-emissioni-co2-europa-AD8WObx" parent_folder="Il Sole 24 ore 18-20" id="file17862207" filename="ecco-tecnologie-che-ridurranno-emissioni-co2-europa-AD8WObx">
<p> Ecco le tecnologie che ridurranno le emissioni di CO2 in Europa </p>
<p> Un potenziale giro d'affari di 790 miliardi di euro l'anno e la possibilità di ridurre fino a 871 milioni di tonnellate di emissioni di CO2 . Ecco cosa dice il rapporto di Capgemini Invent </p>
<p> di Gianni Rusconi </p>
<p> Un potenziale giro d'affari di 790 miliardi di euro l'anno e la possibilità di ridurre fino a 871 milioni di tonnellate di emissioni di CO2 . Ecco cosa dice il rapporto di Capgemini Invent </p>
<p> Un potenziale giro d'affari di beni e servizi pari a 790 miliardi di euro l'anno, correlato alla possibilità di ridurre fino a 871 milioni di tonnellate di emissioni di CO2 e di creare 12,7 milioni di posti di lavoro entro il 2030, con l'introduzione di nuove professioni e la trasformazione di quelle esistenti. È quanto promettono, ovviamente sulla carta, i 55 progetti tecnologici analizzati nell'ambito del rapporto “55 Tech Quests to Accelerate Europe's Recovery and Pave the Way to Climate Neutrality” realizzato da Capgemini Invent per conto di Breakthrough Energy, il consorzio fondato da Bill Gates (il co-fondatore di Microsoft) a braccetto con i principali giganti tech del pianeta, per accelerare la transizione all'energia pulita. Si tratta di progetti, come spiega la nota che accompagna lo studio, che possono accelerare la ripresa economica e i cicli di innovazione per affrontare il cambiamento climatico, contribuendo al raggiungimento da parte degli obiettivi europei in materia di riduzione delle emissioni di gas serra fissati per la fine di questa decade. </p>
<p> L'impatto economico dei progetti </p>
<p> L'auspicio di avere, entro il 2050, un'Europa “net-zero” (e quindi con un'impronta di carbonio netta pari a zero, eliminando del tutto le emissioni di Co2) e con una qualità dell'aria migliore, si accompagna a sensibili impatti sotto il profilo economico. Nella fattispecie, è stato calcolato che per ogni euro investito in questo portafoglio di tecnologie votate ad accelerare si dovrebbero generare, in futuro, 9 euro di valore aggiunto lordo. Per arrivarci, e raggiungere anche l'obiettivo strategico della totale indipendenza energetica del Vecchio Continente, gli esperti di Capgemini Invent hanno delineato e definito una serie di linee guida (rivolte a governi e investitori) per utilizzare i 750 miliardi di euro stanziati dal Recovery Fund della Commissione Europea. </p>
<p> Loading... </p>
<p> Il fattore tempo </p>
<p> Dal 15 ottobre, ogni Stato membro ha facoltà di presentare i propri piani nazionali di ripresa e resilienza nell'ambito della misura di sostegno varata dalla Ue ed è in questa direzione che il report “Fit for Net-Zero” ha studiato e analizzato l'applicazione delle tecnologie (già disponibili e di prossima generazione) in cinque settori economici interconnessi: energia, edilizia e costruzioni, industria, trasporti, alimentare e utilizzo del suolo. Il fine? Innanzitutto quello di assicurare coerenza fra i diversi piani nazionali con la legge europea sul clima (e il target di zero emissioni nette entro il 2050) e il fatto che gli stessi piani di riduzione dei gas serra siano sulla traiettoria corretta per sconfiggere il cambiamento climatico. Al vaglio degli esperti (innovatori, imprenditori, strategist aziendali e decisori politici) sono finiti oltre 200 progetti papabili di possibile finanziamento e con livelli differenti di maturità tecnologica; quelli selezionati sono per l'appunto 55 e sono quelli giudicati a più elevato impatto e con le maggiori probabilità di offrire risultati trasformativi veloci e scalabili. «Molte promettenti tecnologie climatiche – ha detto in proposito Ann Mettler, Senior Director di Breakthrough Energy - sono in cantiere, ma ora devono essere portate su larga scala in tempi brevi e questo impone all'Europa di andare oltre i propri sforzi nella ricerca e nella scienza, ponendo la stessa enfasi su sviluppo e implementazione». Concetto ripreso anche da Marco Perovani, Telco, Media, Technology & Energy, Utilities, Services Director di Capgemini in Italia, secondo cui la ricerca conferma che “la rivoluzione tecnologica verde in Europa può essere tanto significativa quanto quella digitale”. </p>
<p> Le tecnologie </p>
<p> Ma quali sono queste tecnologie in questione? Sei i percorsi che le raggruppano e si va dall'idrogeno (applicato a molteplici settori industriali, oltre che alla mobilità) alle giga-fabbriche per la produzione delle tecnologie pulite, dall'elettrificazione (in ambito trasporti e smart building soprattutto) alle reti di distribuzione dell'energia, dalla bioeconomia (con la riduzione dell'impatto ambientale dell'intera catena del valore del settore agricolo) ai cosiddetti Ccus (Carbon capture and utilization), e cioè i sistemi per il riciclo e lo stoccaggio dell'anidride carbonica. Nell'elenco redatto da Capgemini troviamo pannelli solari di nuova generazione ma anche soluzioni innovative per aumentare il potenziale delle strutture offshore per l'eolico o materiali alternativi (come il legno) per sostituire il tradizionale calcestruzzo nelle costruzioni. E ancora pompe di calore e sistemi geotermici, motori ad altissima efficienza per l'industria 4.0 e tecnologie avanzate per aumentare la circolarità delle materie plastiche. Molto ricca è anche la sezione che raccoglie i progetti destinati ad aumentare le prestazioni energetiche degli edifici, dove spicca l'utilizzo diffuso dei sensori intelligenti e quello degli strumenti digitali nei processi di progettazione e di ingegnerizzazione. E infine i trasporti, con la riconversione dei propulsori alimentati a combustibile fossile e l'adozione delle celle a idrogeno per i mezzi pesanti (camion, autobus e veicoli industriali), lo sviluppo delle infrastrutture private per la ricarica delle auto elettriche, la produzione su larga scala di batterie agli ioni di litio per la mobilità green e le immancabili vetture a guida autonoma, in una logica di utilizzo condiviso per ridurre del 30% il numero di auto in circolazione nelle città europee. </p>
<p> Per approfondire </p>
<p> Decrescita di sicuro, felice mica tanto. L'impatto della pandemia sulle emissioni di CO2 </p>
</doc>
<doc url="https://www.ilsole24ore.com/art/gli-smartphone-parlano-sempre-piu-cinese-xiaomi-butta-giu-podio-apple-AD988vz" parent_folder="Il Sole 24 ore 18-20" id="file17862202" filename="gli-smartphone-parlano-sempre-piu-cinese-xiaomi-butta-giu-podio-apple-AD988vz">
<p> Gli smartphone parlano sempre più cinese: Xiaomi butta giù dal podio Apple </p>
<p> Secondo la società di ricerca IDC, Apple è scesa al quarto posto nel mercato mondiale degli smartphone </p>
<p> di G.Rusconi </p>
<p> Secondo la società di ricerca IDC, Apple è scesa al quarto posto nel mercato mondiale degli smartphone </p>
<p> Ci sono diverse chiavi di lettura per i dati di vendita dei telefonini relativi al terzo trimestre dell'anno. La prima, e diciamo pure la più rilevante per alcuni aspetti, è il sorpasso operato da Xiaomi ai danni di Apple: il produttore cinese, stando ai dati elaborati dalla società di ricerca Idc, guadagna infatti il gradino più basso del podio in virtù di una crescita del 42% a volumi nel periodo considerato (46,5 milioni le unità spedite) che le vale una quota del mercato globale pari al 13,1%. La società della Mela, per contro, complice anche il ritardo della presentazione dei nuovi iPhone 12, deve fare i conti con un calo delle consegne superiore al 10% nel raffronto anno su anno (passando da 46,6 a 41,6 milioni di iPhone) che le vale una fetta dell'11,8%. Non è bastato, insomma, ai fini delle statistiche, l'ottimo gradimento dei consumatori per l'iPhone 11 anche se a Cupertino probabilmente non sono preoccupati più di tanto alla luce del fatturato record del quarto trimestre fiscale, chiuso con 64,7 miliardi di dollari di fatturato (gli iPhone hanno contribuito però “solo” con 26,4 miliardi, toccando il valore più basso dal 2014). </p>
<p> Samsung torna prima, Hauwei paga il “ban” americano </p>
<p> Di sorpasso si tratta, per quanto fosse più nell'aria stando alle indicazioni degli esperti, anche per quanto riguarda la prima posizione in classifica. Samsung, infatti, torna a fare la voce grossa e scavalca una Huawei che, almeno in apparenza, fa molta fatica a contrastare l'onda lunga del “blocco” imposto dall'amministrazione americana e la conseguente perdita di Android e della galassia di servizi Google. Il colosso di Shenzen, sempre secondo Idc, perde nel terzo trimestre il 22% delle vendite rispetto allo stesso periodo del 2019 e con 51,6 milioni di unità distribuite sul mercato (ben 14,7 milioni in meno rispetto a dodici mesi fa) chiude il periodo con una market share del 14,7%. Il chaebol coreano, per contro, recupera in modo prepotente parte del terreno perduto superando il tetto degli 80 milioni di smartphone venduti e guardando le rivali dall'alto verso il basso con una quota del 22,7%.Mercato in ripresa e linea con il 2019Un'altra indicazione che non passa inosservata, classifica alla mano, è la sostanziale tenuta del settore al confronto con lo stesso trimestre di un anno fa, quando la pandemia era un fenomeno assolutamente imprevisto. Da luglio a settembre 2020 le spedizioni su base mondiale sono arrivate a 353,6 milioni, in forte ripresa rispetto alla brusca frenata del secondo trimestre, e il calo rispetto al 2019 è solo dell'1,3%. Resta ora da capire, con le nuove restrizioni che stanno interessando tutti i Paesi europei, cosa succederà nell'ultimo periodo dell'anno, notoriamente il più prolifico </p>
<p> Loading... </p>
<p> CHI HA VENDUTO PIÙ SMARTPHONE NEL TERZO TRIMESTRE? </p>
<p> Sette brand cinesi nella top ten </p>
<p> Un ultimo elemento di riflessione chiama per altro in causa il Paese dove il virus del Covid 19 ha avuto origine e dove (almeno così sembra) è stato sconfitto. E parliamo naturalmente della Cina. Altri due vendor ancora poco conosciuti al pubblico italiano, come Realme e Vivo (che nel nostro Paese ci è sbarcata da poco), hanno fatto segnare rispettivamente un aumento dello spedito del 45% e del 4% anno su anno, e sono risultati che proiettano la prima (secondo i dati di Counterpoint Research) in settimana posizione e la seconda (dati Idc) al quinto posto assoluto con una quota di mercato dell'8,9%, tre punti percentuali sotto la performance di Apple. C'è quindi moltissima Cina nella “top ten” degli smartphone e grazie alla presenza di Oppo, Lenovo e Tecno (marchio di Transsion Holding) sono ben sette le aziende della Grande Muraglia fra i primi 10 produttori al mondo. E non è ovviamente un caso. </p>
</doc>
<doc url="https://www.ilsole24ore.com/art/grandi-aziende-e-startup-avanti-adagio-settore-energy-fa-scuola-telcos-passo-indietro-AD3eSMx" parent_folder="Il Sole 24 ore 18-20" id="file17862206" filename="grandi-aziende-e-startup-avanti-adagio-settore-energy-fa-scuola-telcos-passo-indietro-AD3eSMx">
<p> Grandi aziende e startup, avanti adagio. Il settore energy fa scuola, le telcos un passo indietro </p>
<p> Grandi aziende e startup, avanti adagio. Il settore energy fa scuola, le telcos un passo indietro </p>
<p> Energia, multiutility, finanza e banking, Oil & Gas, automotive: questi i comparti che il rapporto “Open Innovation Outlook Italy 2021 eleva a più ricettivi al dogma dell'open innovation </p>
<p> di G.Rus. </p>
<p> Energia, multiutility, finanza e banking, Oil & Gas, automotive: questi i comparti che il rapporto “Open Innovation Outlook Italy 2021 eleva a più ricettivi al dogma dell'open innovation </p>
<p> «La tendenza che vediamo anche in Italia, comune ad altri Paesi europei, è che in passato l'innovazione faceva parte della ricerca e sviluppo, oggi sta diventando un'area distinta dell'organizzazione, che riporta a un C-Level dedicato ed è articolata in specifiche aree di azione”. Nel presentare i tratti salienti del rapporto “Open Innovation Outlook Italy 2021”, in occasione della giornata inaugurale di Smau Milano 2020, il Chairman di Mind the Bridge, Alberto Onetti, ha messo l'accento sul fattore forse più importante che sta accompagnando la lenta (ma costante) marcia di avvicinamento delle aziende italiane verso quei soggetti (le startup) che possono loro garantire freschezza e velocità di idee per l'adozione delle nuove tecnologie. </p>
<p> Trend positivo, ma il gap rimane </p>
<p> Il modello che si sta pian piano consolidando, insomma, vede le unità dedite all'open innovation creare connessioni con i team R&D e quelli dell'information technology, mettendo a fattor comune competenze ed esperienze e aumentando l'efficienza del processo di scouting delle realtà esterne. Non si può parlare di fenomeno maturo, perché gli esempi di collaborazione tra startup e imprese sono al momento ancora limitati, ma di maggiore presa di coscienza di questa opportunità sicuramente. “Un crescente numero di aziende italiane – ha osservato infatti Onetti - sta finalmente convertendo i principi appresi in questi ultimi anni in reali processi di esecuzione e in piani strutturati con risorse e budget dedicati, andando finalmente oltre le iniziali operazioni di marketing e comunicazione alle quali sono rimaste legate per diverso tempo”. Lecito quindi aspettarsi che tale trend continui a crescere, abbracciando sempre di più anche le aziende di media dimensione, ma non vanno certo dimenticati gli attuali limiti dell'ecosistema dell'innovazione italiano, vuoi per il gap importante (salvo qualche rara eccezione) con le imprese leader in campo internazionale e vuoi per i tempi ancora troppo dilatati (dai 6 ai 18 mesi) per l'implementazione delle soluzioni nate attraverso il “modello aperto”. L'analisi delle 25 grandi aziende della Penisola più sensibili a questo tema, in ogni caso, dice che tali organizzazioni sono sulla buona strada e che sono migliorate in generale dello 0.25% rispetto allo scorso anno nell'indice di valutazione “Open Innovation Readiness” (che misura processi interni e fattori quali co-sviluppo, investimenti e acquisizioni) in virtù di una maggiore consapevolezza a livello strategico e organizzativo e del maggior numero di azioni implementate. </p>
<p> Loading... </p>
<p> I settori guida </p>
<p> Energia, multiutility, finanza e banking, Oil & Gas, automotive: questi i comparti che il rapporto eleva a più ricettivi al dogma dell'open innovation, grazie a un approccio delle aziende più deciso rispetto al bisogno di innovazione e nel muoversi in avanti per evitare interruzioni nel percorso di crescita. Resta però il fatto che meno della metà (il 44%) delle top 25 corporate italiane supera il valore “medio” italiano di 2.6, con la sola Enel a mettersi in evidenza con un punteggio (superiore a 4) che la colloca al fianco delle grandi aziende internazionali in tema di open innovation. Va un po' meglio se si restringe il campo di analisi alle prime 10 aziende, che vantano un punteggio medio di 3.2 verso rispetto al 4.4 esibito dalle imprese leader su scala globale.Piccole imprese ancora fuori da giochiUna buona notizia è sicuramente quella che vede le Pmi sempre più interessate alla relazione strategica con le startup, ma il discorso vale soprattutto per quelle più grandi e strutturate (che crescono dello 0.5% rispetto al 2019) mentre le medie (+0.2%) ci provano e le più piccole restano di fatto al palo, senza evidenziare alcun miglioramento. Fa invece più notizia il passo indietro degli operatori di telecomunicazione, che per primi avevano raccolto la sfida dell'open innovation in Italia. Oggi hanno un ruolo decisamente meno trainante, a favore delle aziende del settore energy (5 corporate delle Top 10 operano infatti in questo ambito), che si distinguono per progettualità più complete e un interesse crescente per tecnologie orientate alla sostenibilità, decarbonizzazione e all'economia circolare. </p>
<p> Bilancio in rosso sul fronte scaleup </p>
<p> Che ci sia ancora molto da fare, come evidenzia infine il rapporto, è abbastanza ovvio. Serve accelerare in maniera significativa nel fare insourcing di idee dall'esterno e nel capitalizzarle e metterle in azione, serve una visione meno locale e più internazionale e serve, sicuramente, superare i limiti che attanagliano da anni l'ecosistema dell'innovazione italiano, ancora ben lontano dai principali ecosistemi internazionali sia in termini numerici sia in fatto di qualità. Colpa delle startup o colpa delle aziende? “Difficile identificare una precisa relazione di causa-effetto”, ha concluso Onetti, sciorinando i dati relativi al 2019 del movimento delle scaleup italiane, ferme a 245 e solo in cinque casi in grado di raccogliere più di 100 milioni di dollari di finanziamenti. Nella classifica europea, siamo infatti al decimo posto e “ben lontani dal campionato che si gioca in altri campi come la Silicon Valley, Israele, Cina e in sistemi emergenti come la Corea del Sud”. </p>
</doc>
<doc url="https://www.ilsole24ore.com/art/il-bitcoin-entra-mondo-retail-le-banche-un-opportunita-sfruttare-AD4OJl0" parent_folder="Il Sole 24 ore 18-20" id="file17862197" filename="il-bitcoin-entra-mondo-retail-le-banche-un-opportunita-sfruttare-AD4OJl0">
<p> Il bitcoin entra nel mondo retail, per le banche un’opportunità da sfruttare </p>
<p> Le quotazioni tornano a correre sopra quota 15mila dollari, sull’onda di un interesse reale. Aumentano gli investimenti e i servizi </p>
<p> di Pierangelo Soldavini </p>
<p> Le quotazioni tornano a correre sopra quota 15mila dollari, sull’onda di un interesse reale. Aumentano gli investimenti e i servizi </p>
<p> Il bitcoin ha guadagnato quasi il 50% solo nell’ultimo mese, salendo con decisione sopra quota 15mila dollari, con una quotazione più che doppia rispetto a inizio anno quando di dollari ne valeva 7mila. Sembra di essere tornati indietro di tre anni, quando la criptovaluta più conosciuta del mondo proprio in autunno accelerò in una corsa senza fine che arrivò fino al picco mai più toccato a ridosso di 20mila dollari. </p>
<p> La differenza è che se allora il bitcoin era una valuta misteriosa, sconosciuta ai più, balzato agli onori della cronaca più per la sua spettacolare performance che per la sua funzione, e spesso fonte anche di vere e proprie frodi, oggi è uno strumento ben più consolidato che sempre più entra nel mondo retail e che si propone come vera e propria asset class. </p>
<p> Sull’onda di una domanda crescente da parte degli investitori le grandi banche internazionali hanno iniziato a non snobbare più l’ecosistema blockchain: dal 2018 Morgan Stanley offre prodotti di investimento basati su blockchain, l’anno dopo JPMorgan Chase ha introdotto la propria criptovaluta Jpm Coin, ora anche Goldman Sachs si sta muovendo, mentre un centinaio di istituti hanno testato i pagamenti istantanei mediante Ripple e le Banche centrali stanno accelerando sui progetti di criptovalute di Stato. </p>
<p> Cresce l’interesse (in vista dell’uso) </p>
<p> Insomma, attorno alle criptovalute si registra un interesse crescente che è stato in qualche modo consacrato il mese scorso dall’annuncio di PayPal che si prepara a fornire wallet digitali ai propri utenti e ad accettare i pagamenti in bitcoin. È stato proprio l’annuncio del colosso dei pagamenti a dare la stura alle quotazioni anticipando una progressiva crescita della domanda e dell’utilizzo della criptovaluta. </p>
<p> Proprio per questo le banche hanno un’opportunità davanti con un ventaglio di possibili offerte che vanno dai servizi di scambio delle valute a quelli di custodia di asset digitali, dai sistemi di facilitazione degli investimenti alle transazioni “cripto”. </p>
<p> Cresce infatti l’interesse per le monete da parte di clienti retail, di fondi e investitori istituzionali, di fronte a un’innovazione dirompente nel settore finanziario, con nuovi modi di gestire pagamenti, investimenti e risparmi. </p>
<p> Ma la concorrenza con le società tecnologiche è aperta e gli istituti bancari che saranno in grado di trovare il giusto approccio offrendo innovazione negli investimenti e nei servizi di pagamento guideranno il settore nel prossimo futuro. L’analisi è quella di Bcg nel report “How banks can succeed with cryptocurrency”, realizzato in collaborazione con White & Case. </p>
<p> D’altra parte la crescita di interesse nell’ecosistema è evidente nel ritmo degli investimenti di investitori istituzionali, di fondi di private equity e di venture capital: il capitale investito in critpovalute per deal è passato da circa 5 milioni di dollari nel 2015 a quasi 20 milioni nei primi due trimestri 2020. E le previsioni sul totale di capitale investito per quest’anno, circa 4 miliardi di dollari, si avvicinerebbe al recordi di 4,3 miliardi di due anni fa. </p>
<p> Investimento di lungo periodo </p>
<p> L’interesse è anche evidente in una community di investitori retail innovativi come quella di eToro, la piattaforma di trading con oltre 16 milioni di utenti in oltre cento paesi: il 62% dei suoi utenti ha investito in criptovalute, percentuale che sale al 65% per gli italiani. Le criptovalute, uno dei cinque asset a disposizione degli utenti di eToro, rappresentanto a livello globale il 21% del portafoglio medio 2020 (il 19% per gli italiani), con bitcoin che occupa oltre il 4%, anche per gli italiani. Il 12% degli investitori ha scelto l’investimento in cripto come scelta di lungo termine, tenendo la posizione per oltre un anno. </p>
<p> Pur ribadendo che si tratta di un investimento altamente speculativo e volatile, il report Bcg sottolinea come le banche abbiano «le risorse per garantire che le transazioni basate su criptovaluta siano sicure e legali, proteggendo sé stesse e i loro clienti da potenziali rischi: conoscono le modalità di verifica, dispongono di procedure strutturate di compliance, offrono servizi di custodia per monitorare e proteggere le risorse dei loro clienti». </p>
<p> Le opportunità non si fermano al mero trading di criptrovalute, ma si allarga all’intero ecosistema blockchain. Per esempio, con queste tecnologie le banche possono offrire investimenti immobiliari garantendo transazioni più affidabili o creare smart contract innovativi. Ma anche integrando le criptovalute con piattaforme di pagamento consolidate o altre offerte già esistenti per aggiungerle a un portafoglio o utilizzarle in transazioni innovative in arrivo. </p>
<p> Insomma si apre un nuovo mondo di innovazione a disposizione delle banche, che non possono permettersi di rimanere indietro. </p>
</doc>
<doc url="https://www.ilsole24ore.com/art/il-futuro-e-robot-ma-l-uomo-e-centrale-e-rimane-imprescindibile--AEF0XofG" parent_folder="Il Sole 24 ore 18-20" id="file17862219" filename="il-futuro-e-robot-ma-l-uomo-e-centrale-e-rimane-imprescindibile--AEF0XofG">
<p> Il futuro è dei robot, ma l’uomo è centrale e rimane imprescindibile </p>
<p> Le attività manuali e a più basso contenuto professionale sono a forte rischio di sostituzione; le nuove competenze tecnologiche diventano un elemento di tutela evoluta del lavoro. Gli assunti emersi dal primo rapporto Aidp-LabLaw (curato da Doxa) su robot, intelligenza artificiale e lavoro in Italia offrono una visione abbastanza precisa di quale sia lo scenario a cui stiamo andando incontro. E si specchiano in quello che è forse il messaggio più importante che scaturisce da questa indagine: la stragrande maggioranza delle aziende (l’89% nello specifico) ritiene che umanoidi e algoritmi di machine learning non potranno mai sostituire del tutto il ruolo delle persone, ma avranno comunque un impatto migliorativo sul lavoro, stimolando la creazione di funzioni che prima non c’erano e lo sviluppo di nuove professionalità. </p>
<p> Da parte del management, in linea generale, c’è quindi “fiducia” verso le nuove tecnologie e lo dimostra il fatto che ben il 61% delle aziende italiane si dice pronto ad introdurre sistemi di intelligenza artificiale e robot nelle proprie organizzazioni, mentre solo l’11% si dichiara totalmente contrario. A spingere l’adozione di questi strumenti concorre la convinzione che il loro utilizzo possa rendere il lavoro meno faticoso e più sicuro, aumentare l’efficienza e la produttività (lo dice rispettivamente il 93% e il 90% del campione) e favorire la sostituzione dei lavori manuali con attività di concetto (lo affermano otto dei dieci fra manager e imprenditori intervistati). </p>
<p> Loading... </p>
<p> Al di là dei benefici in termini organizzativi, c’è però l’immancabile rovescio della medaglia legato all’introduzione di queste tecnologie, sotto forma di effetti negativi sull’occupazione e in termini di esclusione di chi è meno scolarizzato e qualificato. In quest’ottica, suggeriscono gli autori del rapporto, va letto il dato negativo sulle conseguenze in termini di perdita di posti di lavoro indicata dal 75% dei rispondenti. </p>
<p> Molto significativi, per inquadrare meglio la rivoluzione in atto nelle organizzazioni e le attività che i direttori del personale saranno chiamati a svolgere per guidare il cambiamento, sono inoltre i seguenti indicatori. Per il 56% delle aziende censite, l'impiego di sistemi di intelligenza artificiale e robot si è concretizzato a supporto delle persone, a riprova che tali tecnologie sono da considerarsi principalmente un'estensione delle attività umane, mentre per il 42% hanno sostituito mansioni prima svolte da dipendenti. Circa un terzo delle aziende esaminate, infine, ritiene che queste tecnologie abbiano migliorato molti aspetti intrinseci del lavoro dipendente, favorendo una maggiore flessibilità dell’orario di lavoro in entrata e in uscita, la riorganizzazione degli spazi e la promozione di progetti di smart working. </p>
<p> «I risultati della ricerca - spiega in una nota Isabella Covili Faggioli, Presidente di Aidp (l’Associazione Italiana per la Direzione del Personale) - fanno capire che la digitalizzazione non è mai solo una questione tecnologica ma strategica. Sono sempre e comunque le persone che fanno la differenza». </p>
<p> Per Francesco Rotondi, giuslavorista e co-founder di LabLaw, emerge anche un tema di nuovi rapporti tra imprese e lavoratori, in cui spicca «la possibilità di un’integrazione tra processi fisici e tecnologia digitale mai vista in precedenza, che lascia presagire la nascita di un modello nel quale l’impresa tenderà a perdere la propria connotazione spazio-temporale in favore di un sistema di relazioni fatto di interconnessioni tra soggetti attivi in un ambito che va oltre la dimensione aziendale. Ciò che deve essere compreso, molto probabilmente, è che vi sarà la creazione di nuove opportunità di lavoro proprio in ragione dell'introduzione di nuove tecnologie e nuovi modelli organizzativi». </p>
<p> Tra i tanti punti aperti che l’intelligenza artificiale si porta dietro c’è sicuramente quello di chi, in azienda, deve guidarne la sua adozione passo dopo passo. «Credo che in queste fasi - aggiunge in proposito Rotondi - il ruolo del responsabile Hr sia di fondamentale importanza come in tutti i momenti di transizione, perché oggi al centro dell’organizzazione del lavoro sta tornando l’uomo con le proprie capacità, imprescindibili per la ricerca della reddittività d’impresa». Serve dunque intervenire, a detta del giuslavorista, soprattutto su un piano, e non è certo quello tecnologico. </p>
<p> «Non esiste un problema etico, e non credo che esista un vuoto regolatorio: c’è solo un grande problema culturale e di una società contradditoria che ha perso i punti di riferimento. Le relazioni industriali, a mio avviso, potranno fare la differenza e vanno per questo riscritte le relazioni contrattuali primarie rendendole più aderenti alla realtà e capaci di esprimere l’attuale assetto delle relazioni». Con buona pace di robot e algoritmi. </p>
</doc>
<doc url="https://www.ilsole24ore.com/art/il-robot-entra-parlamento-inglese-parlare-intelligenza-artificiale-scuola-AE7JZEPG" parent_folder="Il Sole 24 ore 18-20" id="file17862217" filename="il-robot-entra-parlamento-inglese-parlare-intelligenza-artificiale-scuola-AE7JZEPG">
<p> Il robot entra nel Parlamento inglese. Per parlare di intelligenza artificiale a scuola </p>
<p> Il robot entra nel Parlamento inglese. Per parlare di intelligenza artificiale a scuola </p>
<p> Lezione di futuro al Parlamento inglese. A debuttare tra gli scranni di un’assemblea parlamentare è stato Pepper, noto robot umanoide giapponese, invitato a parlare di intelligenza artificiale a scuola nel corso di una riunione della commissione Educazione dedicata proprio all’intelligenza artificiale e alla quarta rivoluzione industriale. </p>
<p> Il robot è abituato a parlare in pubblico, essendo ingaggiato per lavorare con gli studenti all’Università del Middlesex e a partecipare a eventi. Ma questa volta domande e risposte erano già programmate. «I robot avranno un ruolo importante - ha debuttato Pepper -, ma avremo sempre bisogno delle soft skills che sono esclusive degli umani per percepire, costruire ed estrarre valore dalla tecnologia». </p>
<p> Loading... </p>
<p> «È migliore di alcuni ministri che abbiamo avuto davanti a noi», ha commentato la parlamentare tory Lucy Allan. </p>
<p> La presenza di Pepper è stata costruita come una provocazione per far comprendere meglio l’avanzamento tecnologico, dopo che diversi testimoni apparsi davanti alla commissione hanno evidenziato l’urgenza di modificare drasticamente il sistema educativo per tenersi al passo della velocità del cambiamento tecnologico in atto. </p>
</doc>
<doc url="https://www.ilsole24ore.com/art/intelligenza-artificiale-e-boom-270percento-ma-ecco-5-miti-sfatare-ABTpineB" parent_folder="Il Sole 24 ore 18-20" id="file17862228" filename="intelligenza-artificiale-e-boom-270percento-ma-ecco-5-miti-sfatare-ABTpineB">
<p> Intelligenza artificiale, è boom (+270%): ma ecco 5 miti da sfatare </p>
<p> Rappresenta un mercato enorme, secondo Gartner destinato quest’anno a toccare qualcosa come 1901 miliardi di dollari a livello globale, in crescita del 62% rispetto a un 2018 in cui pure il giro d’affari era aumentato del 70% rispetto all’anno precedente. </p>
<p> L’intelligenza artificiale sta vivendo un boom senza precedenti: negli ultimi quattro anni, le imprese che l’hanno adottata sono aumentate del 270%, con tutti i chief information officer (i responsabili informatici aziendali) che ne hanno fatto una priorità, come conferma un’altra recente analisi condotta da Gartner su tremila cio sparsi in 89 Paesi, tra cui l’Italia. </p>
<p> L’intelligenza artificiale, dicono in coro i responsabili informatici aziendali, è diventata parte integrale di ogni strategia digitale e viene già adottata in un numero enorme di applicazioni. È uno dei pilastri della trasformazione digitale di ogni tipo di impresa, naturalmente declinato in diverse forme: il 52% delle aziende di telecomunicazioni per esempio utilizza chatbot (software creati per “dialogare” con esseri umani), il 38% delle società del settore sanitario si affida a diagnosi in cui i computer hanno un ruolo non secondario. </p>
<p> Sul fronte dell’artificial intelligence, per inciso, il problema numero uno segnalato dalla maggior parte (54%) dei responsabili informatici aziendali è la mancanza di talenti, di professionisti fatti e finiti. Il che sta costringendo le società a investire in programmi di formazione per i lavoratori già in possesso di basi di statistica e data management, a volte unendo le forze con altre imprese. </p>
<p> Il boom dell'intelligenza artificiale è tale da essere diventato quasi una moda, un’ossessione in cui a volte ci si dimentica che le tecnologie devono essere al servizio di una strategia aziendale, non il contrario. «È invece importante che i responsabili informatici e i manager capiscano dove l’artificial intelligence crea valore e quali sono i suoi limiti - spiega Alexander Linden, vicepresidente di Gartner - tenendo presente che l’AI dev'essere usata nel modo corretto e al servizio di una strategia complessiva». Ecco quindi che Gartner ha dedicato un report specifico ai cinque falsi miti da sfatare in materia. </p>
<p> PRIMO MITO DA SFATARE: L’INTELLIGENZA ARTIFICIALE LAVORA COME IL CERVELLO UMANO </p>
<p> Paragonare l’AI all'intelligenza umana è fuorviante, spiega Gartner, poiché si tratta semplicemente di una branca dell’ingegneria informatica che sviluppa software per risolvere problemi specifici. Certo, alcune applicazioni del machine learning (una parte dell’AI) sono impressionanti: per esempio i software di riconoscimento facciale danno risultati spesso più accurati di quelli ottenuti da un essere umano, ma non dobbiamo dimenticare che si tratta di tecnologie in grado solo di svolgere quella specifica funzione. Non sono in grado, per esempio, di risolvere un banale problema di matematica. </p>
<p> SECONDO MITO DA SFATARE: LE MACCHINE INTELLIGENTI IMPARANO DA SOLE </p>
<p> Mai pensare che l’AI richieda poca manutenzione. Per sviluppare un sistema di intelligenza artificiale, è necessario il duro lavoro di data scientist umani che devono identificare il problema a cui l’AI deve rispondere, determinare i set di dati fondamentali per questo compito e soprattutto continuare a sviluppare il software per integrare nuove tecnologie e nuovi dati nel ciclo di apprendimento della macchina. Siamo insomma ancora molto lontani dal vivere all’interno del film “Matrix”. </p>
<p> TERZO MITO DA SFATARE: L’INTELLIGENZA ARTIFICIALE E’ LIBERA DA PREGUIDIZI </p>
<p> Ogni tecnologia AI si basa su dati, regole e in generale input decisi da esseri umani: ne consegue che le analisi effettuate dall’artificial intelligence possono essere parziali esattamente come lo è il giudizio dell’uomo. Per cercare di limitare questo problema, spesso si cerca di mettere assieme un team eterogeneo di professionisti per lavorare all’AI, in modo da avere approcci differenti sia nella scelta dei dataset che nelle soluzioni tecnologiche adottate. </p>
<p> QUARTO MITO DA SFATARE: L’INTELLIGENZA ARTIFICIALE SOSTITUIRA’ SOLO I LAVORI RIPETITIVI </p>
<p> Non pensiamo che l’AI serva solo a rimpiazzare l’uomo in compiti semplici e ripetitivi come in passato hanno fatto i robot nelle catene di montaggio delle industrie automobilistiche. Nel settore sanitario, per esempio, tecnologie di imaging sono in grado di analizzare una radiografia con una rapidità e una precisione superiori a quello dello stesso radiologo. Nel settore finanziario, i roboadvisor sono ormai largamente utilizzati per la gestione dei portafogli e altri software per individuare anomalie nelle operazioni di online banking. Questo non significa che l’AI sostituirà medici o gestori finanziari, ma che lavorerà sempre più al loro fianco, costringendoli ad aggiornare le loro competenze professionali. </p>
<p> QUINTO MITO DA SFATARE: NON TUTTE LE AZIENDE HANNO BISOGNO DI INTELLIGENZA ARTIFICIALE </p>
<p> Siamo sicuri che esistano società che non hanno assolutamente necessità di qualche particolare applicazione di AI? L’evoluzione tecnologica del settore agricolo italiano, per esempio, racconta una storia completamente diversa. Secondo Gartner, ogni organizzazione dovrebbe valutare il potenziale impatto dell’intelligenza artificiale nella propria strategia imprenditoriale: come sanno bene i responsabili informatici aziendali, chi oggi trascura l’innovazione tecnologica regala il proprio futuro ai competitor. Rischiando di morire domani stesso. </p>
</doc>
<doc url="https://www.ilsole24ore.com/art/intelligenza-artificiale-e-momento-decisivo-ma-gartner-creera-nuovi-posti-lavoro-AEKbUkkG" parent_folder="Il Sole 24 ore 18-20" id="file17862223" filename="intelligenza-artificiale-e-momento-decisivo-ma-gartner-creera-nuovi-posti-lavoro-AEKbUkkG">
<p> Intelligenza artificiale, è il momento decisivo. Ma per Gartner creerà nuovi posti di lavoro </p>
<p> Intelligenza artificiale, è il momento decisivo. Ma per Gartner creerà nuovi posti di lavoro </p>
<p> Macchine che riconoscono l’ordine nel caos di immense quantità di dati, di solito, non strutturati. Immerse in quegli oceani di informazioni, formulano modelli che poi, automaticamente, riconoscono immagini e parole, classificano documenti, scelgono traiettorie per veicoli senza conducente, conversano in linguaggio naturale, prevedono le necessità di manutenzione delle attrezzature nelle fabbrica, giocano a Go, leggono le radiografie per produrre diagnosi, e così via. Quelle macchine, educate a imparare, sono la forma attualmente assunta dall’intelligenza artificiale. Non c’è tecnologia della quale si parli di più. Per Gartner, il gigante delle analisi dedicate a informare gli innovatori digitali in azienda, l’intelligenza artificiale è arrivata al picco dell’“hype”: quell’attenzione maniacale che conduce tantissime persone a parlare di un fenomeno, anche senza comprenderlo appieno, in nome di una speranza eccessiva o di una paura mal riposta. </p>
<p> L’intelligenza artificiale, in effetti, è vagamente inquietante, osserva Antoinette Rouvroy ricercatrice al Centre de Recherche Information, Droit et Société, perché il suo nome evoca il fantasma di un’inesistente fungibilità tra umani e macchine. Ma ora, seguendo il tipico ciclo dell’adozione tecnologica, l’intelligenza artificiale nella sua forma attuale si trova di fronte al momento cruciale: quello che deve condurla a mantenere le promesse, oppure a ridimensionare le aspettative. Di certo, però, non tornerà nei laboratori dai quali è uscita: il genio del “deep learning” che si sta sviluppando sul mercato ha ormai dimostrato di funzionare. Rispondendo alle necessità di un’epoca invasa dai dati che vanno gestiti e valorizzati. </p>
<p> Loading... </p>
<p> “Machine learning” e “big data” sono, in effetti, due facce della stessa medaglia. Conseguenza della digitalizzazione avvenuta nella vita quotidiana, i dati sono un bisogno e un’opportunità. Dati e algoritmi hanno conquistato le intenzioni strategiche delle aziende: secondo Idc, il 75% degli applicativi sviluppati per le imprese includeranno l’intelligenza artificiale entro il 2021 e, come si legge nel recente rapporto di Klecha & Co, la spesa in intelligenza artificiale salirà a 52 miliardi di dollari, contro i 19,1 miliardi stimati per il 2018. Ma quanto andranno in profondità i progetti applicativi di queste tecnologie? Quanto cambieranno il lavoro e le opportunità di sviluppo? Saranno fatti per aumentare l’efficienza delle aziende o la produttività delle persone? </p>
<p> Le analisi di Gartner aiutano a leggere il fenomeno nelle giuste proporzioni. Si basano su dati rilevati nell’enorme insieme di aziende che il centro di ricerca analizza da decenni. E il risultato è illuminante. Nelle società - basate negli Stati Uniti e nel Regno Unito - che non fanno uso di intelligenza artificiale il 77% delle persone ritiene che questa tecnologia avrà un enorme impatto e che ridurrà i posti di lavoro. Ma le società che fanno già uso di intelligenza artificiale registrano una diminuzione dei posti di lavoro solo nel 16% dei casi, mentre vedono invece un aumento dei posti di lavoro nel 26% dei casi, con nessun cambiamento nel 57% dei casi. A livello aggregato globale, Gartner registra fenomeni di eliminazione e di creazione di lavoro in relazione all’introduzione di intelligenza artificiale, con una prevalenza per l’eliminazione nel 2018 che si trasforma in una prevalenza per la creazione a partire dal 2020, quando, secondo le previsioni di Gartner, in relazione all’introduzione di quella tecnologia si elimineranno 1,8 milioni di posti di lavoro e se ne creeranno 2,3 milioni. Grandi numeri, ma relativamente contenuti se si considera che stiamo parlando di tutto il pianeta. In realtà, l’intelligenza artificiale non sostituisce, ma trasforma il lavoro: «I Cio delle aziende devono preparare le persone a tecnologie che cambiano il contesto lavorativo riducendo il tempo dedicato a mansioni ripetitive e liberando tempo per le attività più creative», dicono a Gartner. «Le macchine leggono i dati e offrono opzioni interpretative, ma sono le persone a decidere, con la testa e con il cuore», spiega Svetlana Sicular, vice presidente per la ricerca di Gartner. «Le macchine servono per fare quello che non si farebb€e senza di esse», commenta Felice Petrignano di Ibm. </p>
<p> È una rilevazione che smentisce molte opinioni allarmistiche sulla questione. E andando a vedere nel concreto che cosa succede dove l’intelligenza artificiale è già applicata, questa rilevazione viene confermata in pieno. Marco Trombetti, fondatore di Translated e Pi Campus, ha introdotto l’intelligenza artificiale nel suo business di traduzioni fin dal 2004. All’inizio i traduttori erano preoccupati di essere sostituiti dalle macchine. «Oggi sono felici - racconta Trombetti -: non devono tradurre tutto il testo. Ricevono un’ipotesi di traduzione realizzata dalla macchina e la correggono. Oggi il prezzo per parola tradotta è sceso, ma il reddito del traduttore è raddoppiato perché la produttività è aumentata». A Pi Campus si insegna intelligenza artificiale, lavorando su ricerche di punta e progetti applicativi. L’esperienza è chiara: «L’automazione conviene solo per attività che gli umani non svolgerebbero, perché troppo costose o troppo povere». </p>
</doc>
<doc url="https://www.ilsole24ore.com/art/intelligenza-artificiale-germania-investe-dieci-volte-piu-dell-italia-ACsMreP" parent_folder="Il Sole 24 ore 18-20" id="file17862229" filename="intelligenza-artificiale-germania-investe-dieci-volte-piu-dell-italia-ACsMreP">
<p> Intelligenza artificiale, la Germania investe dieci volte più dell’Italia </p>
<p> La Germania ha messo in campo 600 milioni di euro entro il 2020 di investimenti pubblici per l’introduzione dell’intelligenza artificiale nei processi di produzione. L’Italia si sta affacciando solo adesso al tema e prevede di investire 70 milioni di euro nei prossimi due anni. </p>
<p> Sono i dati che emergono dallo studio “Ricerca, sviluppo e innovazione: Italia e Germania a confronto”, realizzato da AHK Italien (la Camera di Commercio Italo-Germanica) e da Deloitte e presentato ieri al XIII Forum Economico Italo-Tedesco svoltosi a Milano. Il sondaggio, condotto in collaborazione con Aldai-Federmanger, Assolombarda e l’Associazione Italiana per l’Intelligenza Artificiale, è stato condotto su un campione di circa 100 aziende tra Italia e Germania. </p>
<p> Loading... </p>
<p> CHI È PIÙ AVANTI </p>
<p> In questa fase di importanti e non del tutto prevedibili cambiamenti si è stimato che l’applicazione dell’Intelligenza Artificiale (IA) potrebbe generare una crescita addizionale pari all’1,2% entro il 2030. Nel confronto tra Italia e Germania si notano differenze che risultano dalla diversità del tessuto produttivo. Quello italiano - dove le aziende con meno di 9 dipendenti sono l’82% mentre in Germania il 61% - è un sistema di microimprese meno propenso a fare rete con il mondo della ricerca. Infatti, le grandi aziende italiane che collaborano con le istituzioni di ricerca sono solo il 28% a fronte del 44% di quelle tedesche. </p>
<p> Altri indicatori chiariscono le differenze tra i due Paesi e la loro preparazione a introdurre l’IA nel ciclo produttivo. Per esempio il gap di competenze: in Germania gli adulti sopra i 15 anni con skill di Ict sono il 35%, in Italia il 26%; quattro facoltà tedesche di It figurano tra le prime 50 nel ranking mondiale mentre l’Italia non ne ha nemmeno una. Il tasso medio di prelievo fiscale e contributivo sulle startup è pari al 49% in Germania e al 53% nel nostro Paese. Gli investimenti di venture capital nella fase iniziale rappresentano il 2,4% del Pil a Berlino e lo 0,4% qui. </p>
<p> Dal sondaggio emerge che nel medio periodo l’IA verrà implementata in modo sistematico da quasi la metà delle imprese (il 41%), sia in Italia che in Germania. Nella medesima prospettiva temporale, una netta maggioranza delle aziende italiane (78%) e la totalità del campione tedesco riconoscono che le soluzioni di IA assumeranno un’importanza strategica per lo sviluppo aziendale. </p>
<p> Sul piano degli investimenti, il 28% delle imprese del campione non ha ancora adottato soluzioni di IA, il 30% è nella fase preliminare; il 37% ne ha già applicate alcune mentre il 5% appartiene ai centri di eccellenza. </p>
<p> Tra le aziende che investono, il 24% ha destinato nell’ultimo anno almeno 5 milioni di euro a tecnologie di IA sebbene il volume si sia attestato sotto i 100mila euro per quasi la metà del campione (47%). Inoltre, l’87% delle imprese prevede un aumento degli investimenti nei prossimi cinque anni, da impiegare principalmente per soluzioni di data analysis e automatizzazione dei processi, soprattutto nel manifatturiero e nel settore energetico. </p>
<p> Quando le aziende immaginano i campioni di intelligenza artificiale (intesa come un insieme di processi, dal machine learning alle funzioni di comprensione del linguaggio umano parlato, al riconoscimento delle immagini fino alla robotica) pensano a Cina e Stati Uniti. L’Europa, purtroppo, non riesce ancora a fare abbastanza sistema per competere. La collaborazione quindi deve aumentare. Lo sottolinea Gerhard Dambach, neo presidente di AHK Italien e amministratore delegato di Robert Bosch Spa. Dopo quanto è stato fatto per Industria 4.0, ora tra Italia e Germania la sfida principale è mettere insieme automazione e IA. «Cosa succederà al mondo del lavoro?. Si distruggono posti ma si creano nuove professionalità» dice Dambach. Chi ha investito per tempo nella “process automation” ha addirittura aumentato la forza lavoro perché ha guadagnato quote di mercato. Ogni automazione, continua il manager, deve essere ammortizzata in due-tre anni, quindi a medio-lungo termine si perderà lavoro. Ma senza investimenti succederà lo stesso. «Gli Stati Uniti oggi investono cinque volte più di vent’anni fa; la Germania 4,5 volte e l’Italia 3. Ci sono però aree in cui l’Italia guida il mercato mondiale e altre dove non vengono fatti investimenti». </p>
<p> Il vero ostacolo alla realizzazione della IA è la mancanza di competenze adeguate. «Già con Industria 4.0 avevamo un gap di professionalità - commenta Dambach - il processo di IA si innesterà su una situazione in cui mancano le basi, aggravandola. Si devono perciò fare ulteriori passi avanti. L’Italia per esempio investe oggi il 4% del Pil in formazione in senso ampio, i Paesi del Nord Europa il 7. Italia e Germania devono lavorare insieme per integrare le conoscenze nel ciclo produttivo e rafforzare l’asse». </p>
<p> In virtù di questo legame, ha aggiunto Jörg Buck, consigliere delegato di AHK Italien, «Italia e Germania devono essere promotori e traino di una strategia europea per la IA perché uniti, a livello europeo, possiamo competere con i colossi dell’economia globale». </p>
</doc>
<doc url="https://www.ilsole24ore.com/art/la-realta-virtuale-e-sempre-piu-reale-ma-ha-ancora-difetto-sempre-ADMfbSw" parent_folder="Il Sole 24 ore 18-20" id="file17862208" filename="la-realta-virtuale-e-sempre-piu-reale-ma-ha-ancora-difetto-sempre-ADMfbSw">
<p> Oculus Quest 2: la realtà virtuale è sempre più reale, ma resta il solito difetto </p>
<p> Oculus Quest 2: la realtà virtuale è sempre più reale, ma resta il solito difetto </p>
<p> Servono giochi, film e contenuti progettati per la realtà virtuale. Ma il visore adesso è davvero migliorato. Ecco la prova di Oculus Quest 2 </p>
<p> di Luca Tremolada </p>
<p> Servono giochi, film e contenuti progettati per la realtà virtuale. Ma il visore adesso è davvero migliorato. Ecco la prova di Oculus Quest 2 </p>
<p> Dietro la schiena trovi l'ascia, il pugnale è sul tavolo e la torcia nella mano destra. Chiaramente è tutto buio e chiaramente il rantolo che proviene da dietro l’armadio non promette nulla di buono. Cominci ad agitare il coltello, per precauzione. Intanto al rantolo si uniscono passi alle tue spalle. A quel punto senti la voce di tua moglie che ti insulta, ti togli il visore e cominci a spiegare che eri dentro a un videogioco di zombie. </p>
<p> La realtà virtuale è fatta così. È più spettacolare per chi ti guarda che per te che ci sei dentro. Il gioco si chiama di The Walking Dead: Saints and Sinners e lo abbiamo provato sul nuovo caschetto Oculus Quest 2 uscito anche in Italia a inizio ottobre. Ci è piaciuto ma sono anni che ci è piaciuto: accendi il visore ed è davvero emozionate entrare nella realtà virtuale, poi però ti accorgi che non ci resti più di dieci minuti; spegni e ricominci a scuotere la testa. </p>
<p> Loading... </p>
<p> Il limiti attuali della Vr </p>
<p> I miglioramenti ci sono tutti. Oculus Quest 2 è senza dubbio è il miglior visore di realtà virtuale che potete trovare a un prezzo non proibitivo. È più leggero, più stabile e l’immagine è finalmente più nitida. Il problema sono i contenuti e una mancanza di coraggio di fondo. Come sanno tutti i gamer, le potenzialità della realtà virtuale non si esprimeranno mai inseguendo i videogiochi attualmente in commercio. Sparatutto, invasioni zombie ma anche arcade game vanno rivisti e riadattati altrimenti rischiano di essere esperienze di breve durata. </p>
<p> The Walking Dead: Saints and Sinners per esempio è straordinario, vivrete degli istanti di puro e sano terrore perché è sceneggiato bene, pensato e costruito per essere una esperienza in realtà virtuale. Vuole dire avere tempi lunghi, permettere al giocatore di prendere confidenza con i controlli, sapere come costruire i combattimenti senza provocare giramenti di testi, vertigini o stati di nausea. Nel tempo Oculus è riuscita a ridurre i malesseri da chinetosi ma non li ha eliminati del tutto. </p>
<p> Ci saranno sempre persone che faticano a indossare un visiore di realtà virtuale, però se anche chi vi scrive che si considera un appassionato non riesce a stare là dentro per più di un quarto d’ora allora c’è ancora molta strada. Sopratutto sul fronte dei contenuti. L’offerta di Oculus, va detto, è davvero ricca. Oltre ai classici video a 360 gradi dove nuoti con lo squalo o ti ritrovi sull’Everest da segnalare le numerose esperienze che simulano una sala cinematografica. Ti vedi un film come se fossi in prima fila: comodo sopratutto in tempi di lockdown. E peraltro non stanca. Nella categoria games, infine da segnalre il classico Beat Saber dove si gioca con le spade laser e adesso è anche multiplayer e Tetris Effect che ha già vinto una caterva di premi e in Vr diventa una esperienza ipnotica e divertente. Lato sperimentazioni infine, fatevi un giro in Quill Theater; sono brevi esperienze casual, che vanno dai fumetti ai cartoni animati: tutte molto brevi e realizzate ad hoc per la realtà virtuale. </p>
<p> La buona notizia è il visore </p>
<p> Gli ingegneri di Oculus hanno rimesso mano al visore per davvero, a partire dagli schermi. La risoluzione per occhio è aumentata del 50% a 1832 x 1920 pixel. Cambia anche il display, la frequenza di aggiornamento (90 Hz) e il modo di abbinare i colori e aggregare i pixel. Il risultato è che l’immagine è più nitida e rilassante. Rivisti anche i controller e i materiali: ora il visore è più piccolo e più leggero. Non vuole dire che sia invisibile, dopo un po’ sentirete il bisogno di togliervelo. Il prezzo invece è un discorso a parte: 349 euro nella versione da 64 Gb e 449 in quella da 256 Gb. Serve memoria perché le app da scaricare sono tante e chi lo acquista intende provarne il più possibile. Quindi, costa come uno smartphone di fascia media. Se siete appassionati e in cerca di nuove emozioni è il vostro prodotto dell’anno. </p>
</doc>
<doc url="https://www.ilsole24ore.com/art/la-realta-virtuale-non-e-flop-le-reti-veloci-diventa-reale--ABFKR2tB" parent_folder="Il Sole 24 ore 18-20" id="file17862209" filename="la-realta-virtuale-non-e-flop-le-reti-veloci-diventa-reale--ABFKR2tB">
<p> La realtà virtuale non è un flop. Con le reti veloci diventa reale </p>
<p> Ventidue febbraio 2016: c’è una fotografia che dice quasi tutto. Mark Zuckerberg in maglietta che passeggia e un pubblico seduto, composto, sguardo dritto con un visore nero. Era l’anno delle dichiarazioni, della «realtà virtuale che diventerà la piattaforma del futuro dei social». C’è stato a onore di cronaca anche «l’anno della privacy è morta», affermazione rivista e aggiornata poche settimane fa con «il futuro è privato». Ma in questo caso è diverso. Quella della realtà virtuale è materia antica della fantascienza, da trattare con cautela e profondo rispetto. Il concetto di un luogo altro, dove sperimentare forme di socialità o capace di sovrapporsi e potenziale è l’essenza della distopia digitale. Il sogno più perverso del gamer o di chi si occupa di formazione. </p>
<p> Di fatto però sono cinque anni che la Vr formato gaming tra alti e bassi continua a occupare un grande spazio nell’immaginario comune e uno molto più contenuto a livello commerciale. Come in tutte le sbornie che si rispettino, dopo una partenza che ha eccitato moltissimo analisti e osservatori di cose tecnologiche, sono arrivati i primi mal di testa. Ci si è accorti presto che l’ecosistema della Vr era più articolato del previsto, sia in termini tecnologici che commerciali. L’immersione in un universo digitale presuppone conoscenze e tecniche che vanno studiate con l’esperienza. Là dentro siamo psicologicamente soli e privi di punti di riferimento. Il rischio bolla nella realtà virtuale, più che un gioco di parole, è diventato un dato di fatto. </p>
<p> Loading... </p>
<p> In quello stesso anno, sempre nel 2016, Superdata ha rivisto al ribasso per tre volte le stime del business commerciale globale dei caschetti per la Vr, passando da 5,1 miliardi a 3,6 miliardi e a 2,9. Magic Leap, la startup con esse maiuscola guidata da un dream team made in Silicon Valley, dopo essere stata valutata tre anni 4,5 miliardi di dollari, ha partorito un paio di occhiali per realtà aumentata di cui nessuno si ricorda. </p>
<p> Quelli del gaming però sono andati avanti. E non solo loro. Playstation nel 2016 ha lanciato il visore Playstation Vr. In tre anni ne hanno venduti oltre 4 milioni di pezzi. Per avere una idea del successo dell’iniziativa contate che le Ps4 in giro per il mondo sono sopra quota 90 milioni. In percentuale non è moltissimo ma abbastanza per spingere Sony a rinnovare la line-up di giochi per la Vr. Nonostante quindi gli alti e bassi i prezzi sono scesi e chi programma in realtà virtuale ha imparato qualche importante lezione su come evitare chinetosi o esperienze inutilmente ambiziose. Ora sembra profilarsi un nuovo rinascimento. Oculus, l’azienda pioniera nella realtà virtuale che è stata acquisita due anni fa da Facebook per 2 miliardi di dollari, ha introdotto due nuovi visori, quello senza fili Oculus Guest per quando non sia una rivoluzione è un passo in avanti davvero concreto. E poi ci sono gli altri. </p>
<p> Samsung e Acer hanno presentato visori Mixed Reality di nuova generazione. Valve ha aperto i preordini del suo nuovo visore di fascia alta che nonostante il costo è già sold out. La macchina del marketing si è rimessa in moto, si parla di nuovo big bang della realtà virtuale. </p>
<p> Eppure, le applicazioni di Vr più serie sono infatti ancora oggi le più convincenti, soprattutto se si inserisce nell’equazione la realtà aumentata, quella che “sovrappone” alla normale realtà percepita dai nostri sensi, vengono sovrapposte informazioni artificiali e virtuali. Manutenzione, educazione, formazione: dentro questa applicazioni sono state mantenute alcune promesse che abbracciano numerosi campi, dall’intervento chirurgico assistito agli esperimenti di riparazione in remoto di piattaforme in luoghi critici. L’anno scorso Gartner ha ritrovato l’ottimismo su questa tecnologia e ha previsto un boom nel settore retail. Cento milioni di clienti entro il 2020 acquisteranno capi di vestiario e oggetti nei negozi usando applicazioni di realtà aumentata. La chiave di volta è anche in questo caso il 5G. Le reti mobili per l’internet ultra-veloce dovrebbero risolvere un problema non da poco di questa tecnologia che è proprio la trasmissione di dati in streaming. Per la realtà virtuale, dicono gli esperti, vuole dire un rendering degli ambienti in 3D capace di sintonizzarsi con le informazioni di posizione rilevate dai sensori. Per la realtà aumentata invece significa ologrammi più definiti e la possibilità di generare punti di informazione direttamente geolocalizzando i punti di interesse. La bassa latenza del 5G consentirebbe così di ridurre al minimo le asimmetrie tra quello che l’occhio percepisce e la costruzione in real time del virtuale. Ci vorranno ancora un paio di anni, nuovi caschetti e un migliore “fine tuning” delle tecniche. Tuttavia, anche lato business gli operatori tecnologici ci credono. Microsoft a febbraio ha presentato Hololens 2. </p>
<p> Tornare a scommettere su Hololens non era così scontato sulla carta. Il loro è stato il primo vero tentativo di portare la realtà aumentata nelle aziende. Quando fu lanciato nel 2016 non andò benissimo: era pesante e costava moltissimo. Lo hanno aggiornato quest’anno aumentando la risoluzione e il campo di visione per renderlo uno strumento di lavoro ad esempio per medici e professionisti della formazione. Come ha spiegato Satya Nardella, numero uno di Microsoft, sempre più le tecnologie vanno studiate non guardando a quello che possono fare oggi. Ma ragionando su quello che potrebbero fare. Ogni riferimento ai problemi di privacy è voluto. Del resto perfino Zuckerberg si è convertito: il futuro è privato. Speriamo che lo sia anche nei mondi virtuali. </p>
</doc>
<doc url="https://www.ilsole24ore.com/art/la-rivolta-etica-lavoratori--tech-contro-robot-militari--AEzSisUE" parent_folder="Il Sole 24 ore 18-20" id="file17862222" filename="la-rivolta-etica-lavoratori--tech-contro-robot-militari--AEzSisUE">
<p> La rivolta etica dei lavoratori tech contro i robot militari </p>
<p> Lo sviluppo di tecnologie di intelligenza artificiale in ambito militare continua a far discutere. Se qualche mese fa era stato Elon Musk a parlare di algoritmi intelligenti come minaccia di un nuovo conflitto mondiale (da lì era nata la lettera firmata dallo stesso Ceo di Tesla e altri 116 fondatori di aziende di robotica e AI indirizzata all'Onu, nda), in queste settimane si registrano posizioni molto critiche che arrivano da più fronti. </p>
<p> Qualche giorno fa è esploso il caso Google, con oltre tremila dipendenti che hanno firmato una lettera contro le scelte dell'azienda di collaborare ad un progetto militare del Pentagono. Ma il caso di Mountain View non è isolato. Anzi, i fatti raccontano di quanto stia crescendo una sorta di movimento etico che attraversa Paesi e continenti. Un movimento che probabilmente è partito con l'ormai celebre lettera alle Nazioni Unite, sottoscritta da oltre 16mila ricercatori il 28 luglio del 2015. </p>
<p> Dopo il recente caso di Google, ne è emerso uno che arriva dalla Corea del Sud e riguarda oltre 50 importanti accademici provenienti da circa 30 Paesi che stanno boicottando un'università sudcoreana, preoccupati da una partnership fra l'ateneo e un ente militare che avrebbe l'obiettivo di produrre un “robot killer” basato sull'intelligenza artificiale. I ricercatori hanno firmato la lettera che chiede di boicottare la “Korea Advanced Institute of Science and Technology” (KAIST) e il suo partner, il produttore “Hanwha Systems”. Gli accademici ritengono che i due soggetti stiano cercando di accelerare la corsa agli armamenti per sviluppare armi autonome. E per questa ragione hanno bloccato le loro collaborazioni. </p>
<p> La lettera «Ci sono molte grandi cose che si possono fare con l'intelligenza artificiale che salvano vite umane, anche in un contesto militare, ma dichiarare apertamente che l'obiettivo è quello di sviluppare armi autonome e avere un partner come questo suscita grande preoccupazione - ha detto Toby Walsh, l'organizzatore del boicottaggio e docente presso l'Università del New South Wales -. Si tratta di un'università molto rispettata che collabora con un partner molto dubbio dal punto di vista etico e che continua a violare le norme internazionali». </p>
<p> Il boicottaggio precede la riunione delle Nazioni Unite sulle armi autonome che si terrà a Ginevra la prossima settimana, e più di 20 Paesi hanno già chiesto un divieto totale dei robot assassini. L'uso dell'IA nel settore militare, del resto, rievoca scenari da Terminator, la celebre pellicola con Arnold Schwarzenegger, e lascia molte perplessità sulla capacità di un robot killer di distinguere fra amici e nemici. </p>
<p> “Hanwha System” è uno dei maggiori produttori di armi della Corea del Sud e produce munizioni a grappolo che sono vietate in 120 paesi in virtù di un trattato internazionale, non sottoscritto da Corea del Sud, Stati Uniti, Russia e Cina. Il presidente del Kaist, Sung-Chul Shin, si è detto rattristato per il boicottaggio, dicendo che «il Kaist non condurrà alcuna attività di ricerca contraria alla dignità umana, comprese le armi autonome prive di un significativo controllo umano». </p>
<p> Il centro accademico sudcoreano sta lavorando molto sullo sviluppo di sistemi basati su intelligenza artificiale, basandosi su algoritmi di navigazione per veicoli sottomarini di grandi dimensioni senza equipaggio, sistemi di formazione per aeromobili intelligenti e tecnologie intelligenti di localizzazione e riconoscimento degli oggetti. </p>
<p> Robot da combattimento e droni La lettera degli accademici contro l'ente sudcoreano segue quella dei tremila dipendenti di Google. Ma dipendenti etici a parte, le temutissime tecnologie intelligenti in ambito militare sono già realtà in più parti del mondo. Sempre in Corea del Sud, per esempio, la società Dodaam Systems produce un autentico robot da combattimento completamente autonomo, in grado di rilevare bersagli nel raggio di tre km. E fra i clienti di questa società con sede a Taejon vi sono, secondo il Guardian, gli Emirati Arabi Uniti e il Qatar. Il robot è stato anche testato, ma con restrizioni preimpostate che richiedevano l'intervento manuale (cioè di un essere umano) per sferrare un attacco. In Inghilterra, invece, la società Bae Systems ha costruito un drone militare autonomo costato 185 milioni di sterline (fondi erogati dal Ministero per la Difesa inglese). Negli Stati Uniti è già operativo il sottomarino controllato da remoto Sea Hunter. E numerosi progetti sono in itinere. </p>
</doc>
<doc url="https://www.ilsole24ore.com/art/le-start-up-europee-crescono-ma-non-sfondano-ADta7fx" parent_folder="Il Sole 24 ore 18-20" id="file17862204" filename="le-start-up-europee-crescono-ma-non-sfondano-ADta7fx">
<p> ServizioServizioContenuto basato su fatti, osservati e verificati dal reporter in modo diretto o riportati da fonti verificate e attendibili.Scopri di piùnuovi business a confronto </p>
<p> Le startup europee crescono ma non sfondano </p>
<p> Rapporto McKinsey sul sistema mondiale delle imprese ad alto tasso di innovazione: nel Vecchio Continente solo il 14% sono «unicorni», contro il 50% Usa e il 33% dell’Asia </p>
<p> di Flavia Landolfi </p>
<p> Rapporto McKinsey sul sistema mondiale delle imprese ad alto tasso di innovazione: nel Vecchio Continente solo il 14% sono «unicorni», contro il 50% Usa e il 33% dell’Asia </p>
<p> Nascono e si moltiplicano le startup europee che però rispetto a Stati Uniti e Asia fanno fatica a diventare casi di successo e, ancor meno, “unicorni”, le aziende innovative che sul mercato sono valutate dal miliardo di dollari in su. E che in Europa si contano sulle dita della mano, segno che qualcosa si inceppa nel lungo percorso che va dall’idea al business su larga scala. Lo spiega a chiare lettere il rapporto Europe’s start-up ecosystem: Heating up, but still facing challenges realizzato da McKinsey & Company, big della consulenza manageriale a livello mondiale. </p>
<p> Dai primi finanziamenti agli «unicorni» </p>
<p> Il rapporto che il Sole 24 Ore è in grado di anticipare ha studiato dieci anni di dinamiche nel mercato delle imprese tecnologiche ad alto potenziale innovativo. E ha concluso che nell’ultimo decennio il mercato globale delle startup è dominato dagli Stati Uniti, con il 45% delle imprese sostenute da venture capital, seguiti dall’Europa con il 36%, dall’Asia con il 17% e infine dall’America Latina con solo il 2 per cento. Ma è quello che succede nel tempo a fare la differenza: perché se oltreoceano c’è una concentrazione del 50% di unicorni, con startup partite da zero e arrivate a essere valutate diversi miliardi di dollari, nel Vecchio continente il dato crolla al 14%, mentre l’Asia si attesta al 33% e l’America Latina al 2. </p>
<p> Loading... </p>
<p> L'EUROPA PRODUCE CIRCA IL 36% DELLE START UP GLOBALI MA SOLO IL 14% DEGLI UNICORNI NEL MONDO </p>
<p> Il percorso a imbuto </p>
<p> Nel percorso che separa i primi finanziamenti («seed») e i casi di successo c’è una strettoia che si assottiglia progressivamente in Europa (compreso il Regno Unito) mano a mano che l’impresa si rafforza e sbarca sui mercati esteri. Questo imbuto è articolato nei vari round di finanziamento: tra il 2009 e il 2014, su un campione analizzato da McKinsey, sono 5.417 le start up europee in fase “seed”: di queste solo 756 conquistano la serie A (finanziamenti per il lancio sul mercato), e di queste solo 297 la serie B (espansione del prodotto e sbarco sui mercati stranieri). In serie C, D ed E (consolidamento e ulteriore espansione) se ne contano 138, anche se in tutto il percorso dei round di finanziamento nel frattempo ne sono uscite 647. Chi si ferma a un primo stadio di investimento, quindi, temporeggia rinviando le successive fasi di consolidamento ed espansione che nella maggior parte dei casi implicano la rinuncia a una crescita da unicorno. Questo, rileva McKinsey, non implica però una più marcata propensione al fallimento: quella europea non supera quella statunitense. </p>
<p> LE FONTI DEI FONDI VENTURE CAPITAL </p>
<p> Le ragioni di un mancato decollo </p>
<p> «L’Europa, compreso il Regno Unito, ha un Pil sostanzialmente comparabile a quello degli Stati Uniti - spiega Alessio Botta, partner responsabile di McKinsey Digital per il Mediterraneo - ma il Pil europeo è frammentato in Paesi con sistemi regolatori, valute e lingue diverse. Questa frammentazione è il primo freno allo sviluppo delle startup europee». A mettere i bastoni tra le ruote c’è anche però il problema dei finanziamenti. </p>
<p> «Sempre a parità di Pil complessivo, l’Europa registra una capacità di venture capital molto meno sviluppata, che si attesta a circa un quinto rispetto a quella degli Stati Uniti. E qui veniamo al terzo motivo di questo ritardo: e cioè il fattore culturale che fa sì che l’Europa abbia una propensione al rischio inferiore negli investimenti in confronto agli Usa». Un ritardo ben rappresentato dall’analisi sulle fonti di finanziamento: in Europa dominano le agenzie governative (24%) e gli investitori corporate (17%), mentre negli Stati Uniti primeggiano i fondi pensione (20%), capital market e fondi sovrani (16%). </p>
<p> E qui però si rintraccia un punto di forza delle imprese europee. «I corporate venture capital che le grandi aziende strutturano per investire in tecnologia - conclude Botta - possono innescare un circolo virtuoso tra aziende tradizionali in cerca di innovazione e start up». </p>
</doc>
<doc url="https://www.ilsole24ore.com/art/l-europa-pubblica-codice-etico-sull-intelligenza-artificiale-ecco-cosa-dice-AEFDAP2G" parent_folder="Il Sole 24 ore 18-20" id="file17862218" filename="l-europa-pubblica-codice-etico-sull-intelligenza-artificiale-ecco-cosa-dice-AEFDAP2G">
<p> L’Europa pubblica un codice etico sull’intelligenza artificiale. Ecco cosa dice </p>
<p> L'Europa ha pubblicato ieri un codice etico sull'intelligenza artificiale (Ai). Da martedì è online un documento che contiene le linee guida per illustrare soluzioni tecniche e non tecniche su come fornire trasparenza e responsabilità intorno all'Ai, e incoraggiare le aziende e i ricercatori a sviluppare protezioni della privacy, non discriminazione e supervisione umana nei loro progetti in una fase iniziale. Il documento è aperto a suggerimenti in attesa della versione definitiva che arriverà a marzo dell’anno prossimo. </p>
<p> Cosa contiene. Il ruolo della dignità umana è al centro di questo codice. L'Ai non dovrà mai danneggiare gli esseri umani (ma pure gli animali o la natura); questa tutela dovrà essere garantita sotto diversi profili: quello della dignità, della sicurezza fisica, psicologica e finanziaria. Inoltre, si legge, le macchine intelligenti dovranno sempre operare in favore della realizzazione </p>
<p> Secondo i i 52 esperti selezionati dal mondo accademico, dell'industria e della società civile che hanno lavorato per conto della Commissione europea al documento, va evitata un'eccessiva dipendenza da questi software per salvaguardare l'autonomia dell'uomo. È indispensabile inoltre -ed è questo forse il punto più importante- che i meccanismi di funzionamento di questi dispositivi siano trasparenti, accessibili e in linea di principio comprensibili a tutti, in modo tale che lo sfruttamento delle loro potenzialità vada a beneficio della collettività e non del singolo e in modo che non venga permessa alcun tipo di discriminazione nei confronti delle minoranze </p>
<p> La mossa dell'Europa. L'Ue sta spingendo affinché aziende e ricercatori sviluppino l'intelligenza artificiale in modo etico e trasparente. Le linee guide vanno in questa direzione e distinguono l’Europa nell’approccio a </p>
<p> questa tecnologia di Stati Uniti o Cina. Su questa tecnologia, ricordiamo, il Vecchio Continente è in grande ritardo. Sopratutto nei confronti delle grandi multinazionali. cino-californiane come Amazon, Facebook, Microsoft e Baidu che hanno accesso a una mole di dati superiore alla nostra, anche perché l’Europa non ha piattaforme digitali globali. Per questo l’anno scorso si è data l’obiettivo di aumentare gli investimenti con almeno 20 miliardi di euro (22,8 miliardi di dollari) nella ricerca dell'intelligenza artificiale entro il 2020 e la stessa quantità all'anno nel decennio successivo. Insieme agli investimenti, l'Ue scommette sul fatto che questo documento contribuirà a generare fiducia da parte degli utenti. La strada sembra quella che è stata imboccata con la Gdpr per la protezione dei dati: fissare regole che valgono per tutti e a tutela dei consumatori e delle aziende. </p>
</doc>
<doc url="https://www.ilsole24ore.com/art/l-intelligenza-artificiale-risorsa-il-made-italy-ACpRpUB" parent_folder="Il Sole 24 ore 18-20" id="file17862230" filename="l-intelligenza-artificiale-risorsa-il-made-italy-ACpRpUB">
<p> L'intelligenza artificiale? Una risorsa per il Made in Italy </p>
<p> Esperti, docenti universitari, vendor tecnologici e oltre 20 imprese clienti a confronto sul tema dell'intelligenza artificiale e in particolare delle modalità attraverso le quali l'adozione di questa tecnologia può trasformare i processi delle aziende, dal marketing alla sicurezza, dall'automazione industriale all'analisi dei dati per arrivare alle attività di produzione. È un programma denso quello che scandirà la convention annuale organizzata a Riccione per il 13 e 14 maggio da Var Group, uno dei più importanti distributori e system integrator italiani (335 milioni di euro di fatturato, in crescita del 15% anno su anno e circa duemila addetti attivi nelle 23 sedi su tutto il territorio nazionale) nel campo delle soluzioni Ict. </p>
<p> “Entro il 2020 – ha detto in sede di presentazione dell'evento l'amministratore delegato della società milanese, Francesca Moriani - le imprese italiane cominceranno a cogliere le opportunità offerte dall'intelligenza artificiale con un impatto importante sull'economia. Noi siamo pronti ad accompagnare il Made in Italy e tracceremo insieme ai nostri partner una possibile roadmap per l'adozione di progetti di innovazione legati a questa tecnologia”. Un'occasione per fare il punto sullo stato dell'arte dell'adozione di algoritmi, chatbot e sistemi di machine learning da parte delle aziende, dunque, attraverso gli interventi di Enrico Prati (ricercatore del CNR e docente al Politecnico di Milano) e di Rita Cucchiara (direttore del laboratorio Nazionale di Intelligenza artificiale) e sessioni di approfondimento specifico su tematiche quali la digital transformation, la cybersecurity, Industria 4.0 e il cloud. </p>
</doc>
<doc url="https://www.ilsole24ore.com/art/oculus-quest-realta-virtuale-e-finalmente-piu-reale-nostra-prova--ABfPpksB" parent_folder="Il Sole 24 ore 18-20" id="file17862210" filename="oculus-quest-realta-virtuale-e-finalmente-piu-reale-nostra-prova--ABfPpksB">
<p> Arriva in Italia il visore di realtà virtuale Oculus Quest. La prova </p>
<p> Oculus Quest e Oculus Rift S, i due nuovi visori di realtà virtuale presentati ufficialmente nei mesi scorsi durante l'evento F8 di Facebook sono arrivati in Italia. Il più interessante è Oculus Quest, quello che a tutti gli effetti vuole essere la prova di maturità della virtual reality. Noi lo abbiamo provato e vi spieghiamo perché anche se non sarà un nuovo Big bang è davvero un salto in avanti. </p>
<p> La novità. È senza fili, perché non ha bisogno di un computer per funzionare e ha due controller. È stato ridisegnato il sistema di tracciamento della posizione: quattro sensori esterni, uniti ai sensori dei controller governano il tracking degli oggetti e l’interazione delle mani. E poi, registra e trasmette. In questo senso è la piattaforma social di cui parlava Zuckerberg quando ha acquistato l’azienda Oculus nel 2014 per 2,5 miliardi di dollari. </p>
<p> Come è fatto. Come posizionamento diciamo che sta in mezzo tra Oculus Go che rappresenta la versione light o di ingresso alla realtà virtuale e Oculus Rift S, quella più professionale (che uscirà il 21 maggio). Agli angoli della maschera troviamo quattro fotocamere grandangolari. Mentre lo schermo per occhio è un Oled con una risoluzione 1600 x 1440 pixel e un refresh rate di 72 Hz. Quindi tutto molto buono. I giochi e le esperienze in Vr non sono processate da un computer e neppure da un telefonino posizionato a modi display sul visore ma da un processore SoC Snapdragon interno. </p>
<p> Cosa ne pensiamo. La percezione dell’ambiente circostante è stata migliorata. L’«immersività» è paragonabile a quella di Playstation Vr. Non siamo però ai livelli di Htc Vive o dello stesso Oculus Rift S. Tuttavia, hai il controllo di quello che capita intorno a te (a patto di non avvicinare troppo i controller alla testa, ma questo accade anche con gli altri dispositivi). In compenso il visore è davvero leggero e facilmente configurabile (si scarica l'ultima versione dell'app Oculus e si accede a un menu navigabile con i controller e lo sguardo in modo intuitivo). Non dico che il tempo vola, ma non senti il bisogno di liberartene dopo le sessioni di gioco. Sorprendenti sono i controller e la sensazione di tatto virtuale con il digitale. I tecnici di Oculus hanno davvero lavorato molto e bene sul design dei controller e sull’esperienza di manipolazione con gli oggetti in tre dimensioni. In temini di rendering resta migliore l’esperienza con i visori collegati al pc ma con Oculus Guest si può finalmente giocare anche a giochi di fascia alta senza la preoccupazione del filo o di un ambiente dedicato. Lascia invece un po’ perplesso lo spazio in memoria dove scaricare giochi e video e il prezzo. Per il 64 Gb servono 449 euro. Per il 128 Gb sono 549 euro. Meglio il 128 Gb. Si possono acquistare sul sito di Oculus o su Amazon </p>
<p> I giochi e le esperienze in Vr. Abbiamo provato Dead and Buried II (Gunfire) una specie di sparatutto multiplayer ad ambientazione Wester, un gioco musicale GamesBeat Saber (Beat Games) e Sports Scramble dove si gioca sempre in modalità a più giocatori a rivisitazioni di sport tradizionali. Non sono riusciti e non riusciranno mai a cancellare la chinetosi (quella sensazione di malessere e nausea che varia da soggetto a soggetto provocata dall’illusione del movimento indotta dalla Vr). Tuttavia, i giochi sono sempre di più progettati per tenere conto di questi effetti. Inoltre, i controller e la possibilità di gestire meglio lo spazio che ci circonda rende l’esperienza della gestine dei contenuti piacevole. </p>
<p> Il casting. Puoi trasmettere da Oculus Quest al tuo telefono utilizzando l'app </p>
<p> Oculus, o alla tua tv utilizzando un dispositivo di casting supportato. Il casting, si legge nella nota, verrà lanciato in beta su Quest, quindi inizialmente supporterà solo dispositivi NVidia Shield, Chromecast Ultra o Chromecast Gen 3. Attenzione, i video e le foto sono ottimizzati per la condivisione sui social media quindi non aspettatevi prodotti per uso professionale (la risoluzione non è standard (1024 x 1024) e l'audio non è sempre perfetto). </p>
<p> Ritorna la scomessa della realtà virtuale. Finora la realtà virtuale è rimasta nel gaming una esperienza di nicchia. L'unico big delle console che ha dimostrato di crederci davvero è stato Playstation. Nel 20116 hanno lanciato il loro visore, Playstation Vr. In tre anni ne hanno venduti oltre 4 milioni di pezzi. Per avere una idea del successo dell'iniziativa contate che le Ps4 in giro per il mondo sono sopra quota 90 milioni. In percentuale non è moltissimo ma abbastanza per spingere Sony a rinnovare la line-up di giochi per la Vr. Nonostante quindi gli alti e bassi i prezzi sono scesi e chi programma in realtà virtuale ha imparato qualche importante lezione su come evitare chinetosi o esperienze inutilmente ambiziose. Per ora è presto per definirla una tecnologia mainstream. Ma la vocazione social del caschetto con Oculus Guest è più reale che mai. </p>
</doc>
<doc url="https://www.ilsole24ore.com/art/paypal-apre-criptovalute-bitcoin-sara-accettato-i-pagamentii-ADxnOSx" parent_folder="Il Sole 24 ore 18-20" id="file17862198" filename="paypal-apre-criptovalute-bitcoin-sara-accettato-i-pagamentii-ADxnOSx">
<p> ServizioServizioContenuto basato su fatti, osservati e verificati dal reporter in modo diretto o riportati da fonti verificate e attendibili.Scopri di piùmonete digitali </p>
<p> PayPal apre alle criptovalute: il bitcoin sarà accettato per i pagamentii </p>
<p> Anche se per il momento l’opzione sarà consentita solo agli utenti americani, la decisione apre la strada delle criptovalute ai 346 milioni di clienti della società americana </p>
<p> di Pierangelo Soldavini </p>
<p> Anche se per il momento l’opzione sarà consentita solo agli utenti americani, la decisione apre la strada delle criptovalute ai 346 milioni di clienti della società americana </p>
<p> Se molti puntavano a diventare la PayPal delle criptovalute, alla fine a farla è stata la stessa PayPal dimostrando di mantenere fede alla sua tradizione di innovazione. A suo tempo è stato uno dei primi player a rivoluzionare il settore dei pagamenti aprendo la strada a una miriade di attori nuovi. </p>
<p> Oggi è il primo grande operatore finanziario globale ad annunciare di essere pronto ad accettare pagamenti in criptovalute, bitcoin in testa: anche se per il momento l’opzione sarà consentita solo agli utenti americani - ma presto anche in altri mercati -, la decisione di PayPal apre la strada delle criptovalute ai suoi 346 milioni di clienti e a 26 milioni di merchant a livello globale. A partire dal 2021 accanto alle 24 valute oggi accettate ci saranno anche bitcoin, bitcoin cash, ether e litecoin. </p>
<p> Grazie alla partnership con Paxos Trust Company, che si occuperà dei servizi di trading e custodia, e a una “bitlicense” ottenuta dal dipartimento per i Servizi finanziari dello Stato di New York, PayPal permetterà ai propri utenti di acquistare e vendere criptovalute in maniera sicura e semplice. PayPal accetterà quindi bitcoin e le altre valute digitali come strumento di pagamento. </p>
<p> Ma i quasi dodici anni di storia di bitcoin hanno dimostrato che le criptovalute sono ben lungi dall’essere un efficace strumento per le transazioni quotidiane: non tanto per l’efficienza di un sistema che permette pagamenti tra pari, senza l’intermediazione di banche o altri operatori, ma per la spaventosa volatilità che ne vanifica la stabilità come mezzo di pagamento. </p>
<p> Proprio l’annuncio di PayPal ha dimostrato che il bitcoin si rivela più una asset class che uno strumento stabile: la notizia ha infatti fatto balzare le quotazioni di quasi l’8% fino a ridosso di quota 13mila dollari rispetto poco meno di 12mila 24 ore prima. E le quotazioni attuali equivalgono a più del doppio rispetto al minimo di circa 5mila dollari toccato a marzo. </p>
<p> Anche se il sistema di pagamento di PayPal utilizzerebbe il bitcoin solo come mezzo, trasformandolo immediatamente in valute fiat, senza rischio di cambio, è evidente che oscillazioni di questo genere sconsigliano un uso quotidiano delle criptovalute. Il sistema prevede una fee per PayPal fissa di 0,50 dollari per transazioni sotto 25 dollari e poi commissioni a scalare dal 2,3% fino all’1,5% sopra i mille dollari. </p>
<p> Intanto anche in Italia ci si muove verso il nuovo mondo delle valute digitali. La Sia annuncia proprio oggi una partnership con Hex Trust, fintech di Hong Kong specializzata nella custody di valute digitali per il settore bancario. Il gruppo italiano attivo nelle infrastrutture di pagamento a livello europeo adegua così la sua offerta per permettere ai clienti delle istituzioni finanziarie europee di accedere a questa tipologia di investimenti. Proprio perchè si tratta di asset class. </p>
</doc>
<doc url="https://www.ilsole24ore.com/art/per-aumentare-produttivita-scrivi-libretto-istruzioni-tuo-lavoro-AEkRpvaG" parent_folder="Il Sole 24 ore 18-20" id="file17862225" filename="per-aumentare-produttivita-scrivi-libretto-istruzioni-tuo-lavoro-AEkRpvaG">
<p> Per aumentare la produttività scrivi il libretto delle istruzioni del tuo lavoro </p>
<p> Nella morsa della competizione globale le organizzazioni del terzo millennio sono ossessionate dalla produttività del lavoro. Come abbiamo visto nel mio precedente articolo la produttività del lavoro dipende non solo da fattori “macro”, ma anche da fattori “micro”, vale a dire i nostri comportamenti, l’utilizzo che facciamo del tempo nella quotidianità. </p>
<p> Per sviluppare la nostra produttività esiste una ricetta semplice e concreta che ciascuno di noi può adottare, utile per tutti, a prescindere da età, ambito professionale, ruolo, reddito: scrivere il libretto delle istruzioni per fare ciò che facciamo, costruire il manuale della nostra attività. Nella mia esperienza di consulente ho l’opportunità di confrontarmi con i “mestieri” più disparati: manager, operai, imprenditori, venditori, sportivi, liberi professionisti. Senza distinzioni la maggioranza di loro ha difficoltà a raccontare in modo analitico come svolge la propria attività. Cadono con poche eccezioni nella trappola del cuoco che dice «sale quanto basta», del medico che dice «decido secondo le sensazioni che mi derivano dall'esperienza», dell’attore che dice «non saprei come spiegarlo, lo faccio e basta». Espressioni vaghe che evocano improvvisazione e scarsa consapevolezza di sè. </p>
<p> Loading... </p>
<p> Eppure imparare a scrivere bene il libretto delle istruzioni del nostro lavoro sarebbe fondamentale per sviluppare la nostra produttività per almeno 5 motivi: </p>
<p> 1) Quando mettiamo nero su bianco il nostro know how riusciamo a vedere il nostro lavoro in tutte le sue articolazioni e complessità. Diventa allora più facile comprendere quali sono le azioni con cui produciamo maggior valore aggiunto, quelle per cui è più difficile essere sostituiti, quelle su cui vale la pena focalizzarsi e specializzarsi, quelle che poniamo in essere solo per placare alcune emozioni (tipicamente l’ansia), quelle che conviene provare a delegare agli altri o alla tecnologia. </p>
<p> 2) Scrivere il libretto delle istruzioni del nostro lavoro costituisce il presupposto necessario di ogni processo di delega. La nostra quotidianità è piena di ripetizioni meccaniche, di routine. Se non le definiamo analiticamente non riusciamo a riconoscerle e dunque non riusciamo a liberarcene, affidandole ai collaboratori o a software/robot. Di più, realizzando il manuale della nostra attività riusciamo a renderci conto che anche attività non routinarie (tipicamente quelle relazionali come comunicare efficacemente, vendere, negoziare, ecc.) possono essere mappate, fotografate e dunque condivise e trasmesse. Così facendo possiamo finalmente smettere di trovarci in situazioni del tipo «se poi il cliente chiama per lamentarsi passamelo che quelle sono situazioni che posso gestire solo io». </p>
<p> 3) Scrivere il libretto delle istruzioni del nostro lavoro è il miglior modo possibile per guardarsi dall’esterno, per osservare i nostri sforzi da una prospettiva neutra, esattamente come se avessimo una telecamera puntata su di noi che «ci dice la verità» spietatamente sulla nostra performance. In questo modo possiamo facilmente prendere consapevolezza degli errori, delle inefficienze, o anche solo di ciò che ripetiamo passivamente, non perché sia utile o funzionale, ma per semplice inerzia, per restare nella nostra zona di comfort. Analizzare la nostra performance su un foglio bianco (o su uno schermo) è dunque l’unica via per mettersi realmente in discussione. Da qui nascono tutti i processi creativi, le “illuminazioni”, le intuizioni che ci portano a lavorare con più soddisfazione e più profitto: «E se cambiassi questo modo di fare? E se invertissi l’ordine con cui svolgo queste due attività?». </p>
<p> 4) Quando scriviamo ciò che facciamo finiamo con il creare un linguaggio e un sistema di regole. In questo modo ci diamo l’opportunità di offrire ai nostri collaboratori dei feedback oggettivi e non giudicanti, con la conseguenza di veicolare spunti di miglioramento senza suscitare frustrazione e risentimento: dal «sei stato troppo impreciso» al «potevi approfondire le 4 argomentazioni descritte nel manuale»; dal «sei stato troppo frettoloso» al «in situazioni simili abbiamo previsto di soffermarsi sulla verifica di questi tre aspetti». </p>
<p> 5) Quando scriviamo il libretto delle istruzioni della nostra attività creiamo le condizioni per individuare degli indicatori di performance che ci possono aiutare a misurare la qualità del nostro lavoro. È vero che la qualità del nostro lavoro può essere valutata solo dal risultato finale, ma è altrettanto vero che ci possono essere degli indicatori che ci avvisano che è ora di cambiare qualcosa prima che sia troppo tardi. Se dal mio manuale emerge che ogni giorno gestisco mediamente 10 telefonate di 3 minuti ciascuna, posso trasformare questo dato in un criterio di valutazione e monitoraggio. Così quando mi accorgerò di aver fatto delle telefonate lunghe più di cinque minuti avrò un segnale di alert su cui riflettere criticamente e nel caso intervenire. </p>
<p> Ho passato in rassegna i motivi per cui vale la pena scrivere il libretto delle istruzioni della nostra attività, ma non ho precisato come impostarlo concretamente. La prima avvertenza è quella di non utilizzare un criterio cronologico/diaristico: «Arrivo in ufficio alle 9, controllo per dieci minuti la posta elettronica, scrivo una mail al capo…ecc.», ma di guardare al nostro lavoro come ad un processo di fabbricazione di un prodotto o di un servizio. Si parte dunque dall’individuazione del «prodotto che sforniamo» per poi andare a descrivere tutti le fasi di preparazione del prodotto e tutte le attività che poniamo in essere per “sfornarlo”. </p>
<p> La seconda avvertenza è quella di non dare nulla per scontato e di scrivere come fossimo dei programmatori, impegnati a impartire istruzioni al cervello potente ma rigido di un software: «Nella fase 4 possono succedere 3 eventi: se succede x ci si comporrà così, se succede y ci si comporrà così, se succede z ci si comporrà così». </p>
<p> * Managing Partner della società di consulenza e formazione Sparring </p>
</doc>
<doc url="https://www.ilsole24ore.com/art/plantoidi-animaloidi-o-umanoidi-valore-robot-che-imitano-natura-ADSnZze" parent_folder="Il Sole 24 ore 18-20" id="file17862214" filename="plantoidi-animaloidi-o-umanoidi-valore-robot-che-imitano-natura-ADSnZze">
<p> Plantoidi, animaloidi o umanoidi: il valore dei robot che imitano la Natura </p>
<p> Movimento, percezione, controllo, comunicazione, velocità: studiare i comportamenti della Natura per dispositivi al servizio dell'umano </p>
<p> di Barbara Mazzolai* </p>
<p> Movimento, percezione, controllo, comunicazione, velocità: studiare i comportamenti della Natura per dispositivi al servizio dell'umano </p>
<p> Alla domanda «Preferiresti rinascere leone o quercia?», la maggioranza di noi non avrebbe dubbi e risponderebbe senza esitazione «Leone». D'altra parte i leoni godono di ottima pubblicità, sono animali meravigliosi, circondati da un alone mitico di forza, purezza e coraggio. </p>
<p> Non a caso sono anche protagonisti di innumerevoli detti popolari; cito tra tutti «Meglio vivere un giorno da leone, che cento giorni da pecora», e la versione poetica proposta da William Shakespeare, «Può ben dire la sua un leone, quando a dir la loro ci sono tanti asini in giro». Ma molti altri sono i proverbi che tirano in causa questo affascinante grande felino, da sempre noto come il Re della giungla. </p>
<p> Loading... </p>
<p> Personalmente però credo che risponderei: «Quercia!» Mi capita spesso di fantasticare su come un albero, meglio ancora se centenario come la quercia, percepisca noi uomini. Sotto le proprie chiome avrà visto transitare nei secoli un brulicare di personaggi: in tanti si saranno appoggiati al suo tronco per riposare, leggere un libro o scambiarsi un bacio. Avrà osservato immobile il succedersi di guerre, lo scorrere del sangue, sarà sopravvissuto a incendi, avrà assistito al ciclo infinito delle stagioni che mutavano incessantemente i colori attorno a lui. </p>
<p> Non mi dispiacerebbe affatto sperimentare cosa significa dilatare la sensazione del tempo che passa; per chi come me è sempre in movimento, percepire la lentezza che potrebbe venire confusa per immobilità, o comprendere quelle capacità adattative che, inesorabili, consentono a questi Matusalemme di superare il limite temporale proprio dell'Uomo sarebbe un'esperienza potentissima. </p>
<p> Movimento, percezione e controllo, comunicazione, velocità: sono proprio queste le caratteristiche delle piante che ispirano il mio lavoro. Il mio mondo è quello della robotica bioispirata. Studiamo gli esseri viventi e il loro funzionamento per imitarli e progettare nuove macchine al servizio dell'Uomo. </p>
<p> Costruiamo robot, chiamati plantoidi, che crescono e cambiano la propria morfologia, esattamente come il corrispettivo modello biologico: la radice di una pianta. Come quella naturale, anche la radice artificiale è dotata di una parte apicale munita di sensori per la misurazione di svariati parametri nel suolo – acqua, gravità, temperatura, sostanze chimiche –, e di sensori tattili che servono a evitare gli ostacoli. </p>
<p> A ogni sensore è associato un comportamento, ovvero la radice si muove crescendo verso o lontano da uno stimolo, a seconda che sia positivo o negativo per la pianta.Esseri verdi, le nostre muse ispiratrici. </p>
<p> Verde. Il colore che ci trasmette un senso di pace, di serenità. Per me il verde è anche l'immaginazione, la vitalità. Studiando le piante ho trovato la via per fare innovazione, per creare nuove macchine al servizio dell'Uomo, utili nel monitoraggio ambientale, nell'esplorazione dei suoli, anche su pianeti lontani, così come nello sviluppo di nuovi strumenti medicali. </p>
<p> La capacità di osservare le piante con occhi diversi rappresenta il punto di partenza. Esse mostrano funzioni molto simili alle nostre (si muovono, percepiscono l'ambiente, comunicano, esplorano, risolvono problemi, vivono in comunità e attuano sinergie), ma queste sono basate su fondamenti biologici totalmente diversi. Rappresentano un'alternativa evolutiva quasi speculare a quella del mondo animale: mentre uomini e animali si sono evoluti privilegiando molto spesso caratteristiche legate alla velocità di movimento, il mondo vegetale ha fatto della lentezza l'origine della propria incredibile resilienza. </p>
<p> In un futuro, spero prossimo, i plantoidi potrebbero rappresentare macchine dotate di una propria forma di intelligenza ispirata alle capacità di adattamento ed esplorazione delle affascinanti creature verdi che da milioni di anni ci circondano in silenzio, e dalle quali dipende la nostra vita.Il mondo della robotica bioispirata annovera tra i suoi modelli un vero e proprio zoo! </p>
<p> Non solo piante, ma insetti, polpi, gechi, salamandre, pesci, cani e, ovviamente, l'uomo, rappresentano i modelli per realizzare i cosiddetti animaloidi e umanoidi. Macchine sempre più vicine a noi, progettate per operare in ambienti fuori delle fabbriche, contesti reali, mutevoli, e per aiutarci in molte applicazioni. </p>
<p> Ma c'è di più. La robotica bioispirata può offrire soluzioni concrete per un'analisi più approfondita dei processi naturali. Sono sempre più convinta che l'osservazione della Natura e dei suoi profondi meccanismi possa indicarci la strada per risolvere problemi complessi, quali i cambiamenti climatici e l'innalzamento della temperatura globale, così come l'identificazione di materiali a minor impatto ambientale e forme energetiche più sostenibili. </p>
<p> Sapere e conoscenza rappresentano le uniche vie percorribili, al fine di aumentare la consapevolezza nelle scelte da compiere e la responsabilità del singolo, oltre che della collettività. </p>
<p> * Barbara Mazzolai, biologa e direttore del Centro di Micro-Biorobotica dell'Istituto Italiano di Tecnologia di Pontedera, parlerà domenica 19 luglio, ore 18.00, alla Centrale dell'acqua di Milano, nell’ambito della Milanesiana, manifestazione da vent'anni diretta da Elisabetta Sgarbi </p>
</doc>
<doc url="https://www.ilsole24ore.com/art/robot-e-finanza-quando-l-intelligenza-artificiale-provoca-danni-collaterali-mercati-AEdVNI3D" parent_folder="Il Sole 24 ore 18-20" id="file17862221" filename="robot-e-finanza-quando-l-intelligenza-artificiale-provoca-danni-collaterali-mercati-AEdVNI3D">
<p> Robot e finanza, quando l’intelligenza artificiale provoca “danni collaterali” sui mercati </p>
<p> Robot e finanza, quando l’intelligenza artificiale provoca “danni collaterali” sui mercati </p>
<p> Il robot della società statunitense Portware, analizzando volatilità e anomalie nel flusso degli ordini, sceglie autonomamente la migliore strategia d’investimento. Il sistema neurale del gruppo iSentium, invece, scandaglia le conversazioni in Internet e crea un sentiment su cui impostare il trading. Di più: Equobot sfrutta il super computer Watson di Ibm per gestire gli Etf. Sono alcuni casi in cui l’Intelligenza artificiale viene usata in Borsa. Un fenomeno che cresce. Secondo Opimas, nel 2017, gli investimenti diretti delle società finanziarie nell’Artificial intelligence (Ai) sono stati circa 1,5 miliardi di dollari. Nel 2021 dovrebbero raggiungere quota 2,8 miliardi. Soldi, a ben vedere, appannaggio anche e soprattutto del mondo dei mercati. </p>
<p> Non è un caso che il Financial stability board (Fsb) sottolinei come i fondi quantitativi, che gestiscono circa 1.000 miliardi di dollari, facciano ampio uso dell’Ai. C’è da stupirsi? Proprio no. In finanza la digitalizzazione è di casa. Si tratta di un mondo in cui i big data, da una parte, costituiscono una miniera d’oro per l’investitore; ma, dall’altra, richiedono uno sforzo d’analisi che l’uomo non è in grado di fornire. In particolare con i tempi di reazione del flash trader. Ecco che, allora, si cercano sistemi più evoluti. I modelli di analisi fondamentale, e neppure quelli statistici, bastano più. </p>
<p> Loading... </p>
<p> Grazie alla maggiore potenza computazionale entra in gioco, per l’appunto, l’Ai. La quale, va detto, permette maggiori efficienze, abbatte i costi d’esecuzione e può rendere più trasparenti le transazioni. Non solo. Consente, con buona pace dell’homo oeconomicus, di bypassare l’irrazionalità dell’investitore stesso. « È dimostrato - ricorda Matteo Motterlini, professore dell’università Vita-Salute del San Raffaele di Milano - che, durante l’acquisto di un’azione, l’area del cervello attivata è quella limbica». Cioè la parte che “condividiamo” con mammiferi e rettili. «Nella scelta di un titolo viene interessato il centro della ricompensa», ricco di dopamina, «normalmente funzionante nelle attività legate al sesso, alle droghe o alle patologie del gioco d’azzardo». Insomma: l’impulso decisionale è spesso tutt’altro che razionale. A fronte di ciò, non stupisce che l’industria finanziaria abbia investito tempo e denaro per creare i robot investitori. </p>
<p> Danni collaterali Sennonchè, il “diavolo” si nasconde nei dettagli. Come ha mostrato il flash-crash a Wall Stree di qualche settimana fa, il contesto ipertecnologico da una parte dà vita a numerosi danni collaterali. E, dall’altra, crea dei lati oscuri agli esperti stessi. «Può essere difficile, se non impossibile – spiega Jeff Clune, direttore dell’Evolving artificial intelligence lab dell’Università del Wyoming –, comprendere il ragionamento alla base delle scelte dell’Ai. È il fenomeno della cosiddetta “black box”, la cui soluzione è tra le maggiori sfide del prossimo decennio”. </p>
<p> La scatola oscura Già, le maggiori sfide. Ma, in concreto, cos’è la “black box”? Vediamo di spiegarci. Pensiamo ad un Ai basata sul sistema neurale. Questo in parole semplici funziona così: il sistema prevede un’operatività in parallelo e a più livelli. L’informazione (input) è immessa nel nodo (neurone simulato) il quale, dopo averla “elaborata”, la trasmette ai nodi successivi e in parallelo. Si giunge in tal modo a un primo risultato (output) transitorio. Questo viene “passato” al livello superiore dove si ripete il processo. Di livello in livello si arriva all’elaborazione finale dell'informazione. Orbene: un simile sistema è considerato autodeterminato. L’input (informazione iniziale) viene definito come dato certo (ad esempio, l’immagine di un cane). L’output (informazione finale) deve essere coerente con l'input: la macchina deve indicare che si tratta di un cane. Fino a quando ciò non accade il procedimento viene ripetuto. Alla fine l’Ai riconoscerà il cane ma i percorsi seguiti nell’elaborare gli input saranno stati decisi in autonomia da le stessa. </p>
<p> E qui, a fronte del fatto che i sistemi neurali prevedono milioni di nodi, può sorgere la “black box”. Ovvero: l’esperto può non comprendere il procedimento che ha portato al risultato. È ovvio che la descrizione rappresenta una semplificazione. Tuttavia appare utile, da un lato, a fare comprendere la complessità del tema. E, dall’altro, segnala il rischio dell’utilizzo di simili tecnologie nei mercati finanziari. È banale, infatti, dire che più il meccanismo che realizza l’errore è intricato, e maggiore sarà la difficoltà nel correggerlo. Il tema, ammettono gli esperti, è innegabile. Tuttavia, viene aggiunto a gran voce, non bisogna cedere ad inutili allarmismi. </p>
<p> «Le contromisure – spiega Marco Varone, presidente e Cto di Expert System – sono possibili”. Vale a dire? «In primis, da subito, può affiancarsi alla potenziale “black box” un sistema, di cui si conoscono i meccanismi, che controlli l’output della stessa». Inoltre «è possibile eliminare il problema alla radice. Cioè: utilizzare, invece che sistemi neurali, soluzioni tecnologiche costruite da passaggi logici noti ed espliciti». Certo: queste sono «più dispendiose e meno flessibili. E, però, limiterebbero il rischio della “black box”». </p>
<p> La standardizzazione L'idea in sé pare corretta. Tuttavia: se è vero che, in teoria, le tecnologiche in oggetto possono essere le più sofisticate,nella realtà la storia della finanza insegna che l'industria di settore tende alla standardizzazione. Vale a dire: tutti (o quasi) puntano ad “appiattirsi” sulle medesime variabili. Lo stesso Fsb ricorda che, nel momento in cui più trader adottano Ai con strategie poco differenti tra loro, il rischio da un lato è l’effetto gregge. E, dall’altro, l’amplificazione dell’eventuale shock di Borsa. </p>
<p> Strane interconnessioni Ma non è solo la standardizzazione. Il Financial stability board, pur sempre ricordando gli elementi positivi dell’Ai, richiama un ulteriore rischio: l’anomala interconnessione tra variabili e mercati eterogenei. Nel momento in cui si allarga il ventaglio dei dati utilizzati (ad esempio con l’e-commerce o i social network) possono crearsi collegamenti tra listini e settori anche non finanziari. Correlazioni che, proprio perchè le informazioni usate hanno diversa “natura” o sono non “strutturate”, rischiano di diventare incomprensibili. «La possibilità – commenta Enrico Malverti, co-fondatore di Cyber Trade – indubbiamente esiste. Tuttavia è uno scenario ancora futuribile che, allo stato attuale, non trova riscontro sul mercato. Almeno in Italia». </p>
<p> Realtà e prezzi Infine c'è il rischio che simili robot investitori, sia che utilizzino l’Ai sia che sfruttino sistemi statistici più tradizionali, spingano sullo sfondo l’economia reale. L’azione, va ricordato, rappresenta un’azienda con i suoi manager, i suoi impiegati e i suoi prodotti. Tutti elementi che, in linea di massima, vengono descritti dalle scritture contabili o da altri documenti quali le conference call”. L’analisi fondamentale, “appoggiandosi” proprio a simili elementi, tenta di mantenere il collegamento tra la realtà societaria e la quotazione in Borsa. Le nuove strategie, invece, allentano il legame. Lo sviliscono nel convincimento che il prezzo in sé sia l’unica cosa importante. Certo: può ricordarsi che il valore di un’azione “comprende” tutto ciò che ad essa è riferito. </p>
<p> Così, ad esempio, se il business è gestito bene l’andamento sul listino ne terrà conto. Ciò detto, però, proprio la crescita dei sistemi quantitativi (circa il 60% degli scambi cash globali è in mano ad algo trader) indebolisce il valore segnaletico della formazione del prezzo dell’azione. Cioè: nel momento in cui la quota percentuale di scambi in mano ai robot è elevata le strategie quantitative cui fanno riferimento diventano esse stesse il riferimento del mercato. Sono i «nuovi» fondamentali senza, però, esserlo realmente. In tal modo l'affermazione che «tutte le informazioni sono riflesse nei prezzi» richia di perdere grande parte del suo significato. </p>
</doc>
<doc url="https://www.ilsole24ore.com/art/tremila-dipendenti-google-contro-l-azienda-no-collaborazioni-militari-AE9j4oSE" parent_folder="Il Sole 24 ore 18-20" id="file17862226" filename="tremila-dipendenti-google-contro-l-azienda-no-collaborazioni-militari-AE9j4oSE">
<p> Tremila dipendenti Google contro l’azienda: no a collaborazioni militari </p>
<p> Più di tremila firme per bloccare la partecipazione di Google a “Maven”, progetto del Pentagono che mira a integrare tecnologie di intelligenza artificiale in ambito militare. È il risultato di una sorta di class action che gli stessi dipendenti di Big G hanno intrapreso nelle scorse ore, sottoscrivendo una lettera indirizzata al Ceo dell'azienda, Sundar Pichai. «Riteniamo che Google non debba essere coinvolta in azioni di guerra. – recita la missiva - Pertanto chiediamo che il Progetto Maven sia cancellato, e che Google applichi una politica chiara in base alla quale Google e le aziende partner si impegnano a non partecipare alla costruzione di tecnologia di guerra». </p>
<p> Nei giorni scorsi, vista la crescente preoccupazione, Diane Greene, che dirige l'attività di Google nel settore delle infrastrutture cloud, aveva rassicurato un po' tutti durante una riunione, chiarendo che le tecnologie in sviluppo non erano progettate per lanciare armi. Ma gli oltre tremila dipendenti firmatari della lettera indirizzata a Pichai non sono convinti, e temono che una volta consegnata la tecnologia in mano all'esercito possa succedere l'imprevedibile. </p>
<p> Secondo i firmatari, tra i quali compaiono decine di ingegneri senior, l'adesione a Project Maven «danneggerà irreparabilmente il marchio di Google e la sua capacità di competere per talento». Del resto, le paure sugli effetti di un'Intelligenza artificiale armata sono crescenti, e Google «sta già lavorando per rassicurare le persone». Invece, «con la stipula del presente contratto, Google aderirà a altre aziende come Palantir, Raytheon e General Dynamics. E il fatto che partecipino al piano anche altre imprese, come Microsoft e Amazon, non rende questo meno rischioso per Google». L'accordo col Pentagono, secondo i tremila dipendenti, è in netto contrasto col motto aziendale “Don't Be Evil” (non essere malvagio). </p>
<p> Il destinatario della lettera, come detto, è il Ceo Sundar Pichai, il quale pur senza far riferimenti espliciti alla missiva, è intervenuto sulla faccenda, dichiarando che «tutto l'uso militare dell'intelligenza artificiale solleva preoccupazioni valide». Pichai ha confermato che esiste una discussione interna all'azienda su questo tema, e da Google hanno fatto sapere che la questione sollevata dalla lettera è «estremamente importante e vantaggiosa». </p>
<p> C'è da aggiungere che alcuni dei massimi dirigenti di Google hanno importanti relazioni con il Pentagono. Eric Schmidt, ex presidente esecutivo di Big G e tuttora membro del consiglio di amministrazione di Alphabet, fa parte di un organo consultivo del Pentagono, il Defense Innovation Board. Con lui anche uno degli attuali VP di Google, Milo Medin. E sarà importante capire l'influenza di queste connessioni. </p>
<p> Va detto che nonostante la lettera contro l'adesione a Project Maven sia stata firmata da oltre tremila dipendenti, siamo davanti a una netta minoranza (in totale sono oltre 70mila). E questo lascia spazio a diverse ipotesi. Google farà marcia indietro davanti a una richiesta simile sottoscritta da circa il 5% dei suoi dipendenti? O, seguendo Amazon e Microsoft, presto renderà pubbliche le tecnologie sviluppate per il Pentagono? </p>
<p> Project Maven è stato avviato dal Pentagono nell'aprile dello 2017 con uno scopo abbastanza preciso: accelerare l'integrazione delle tecnologie per il machine learning e l'elaborazione dei big data da parte del Ministero della Difesa. Secondo il Wall Street Journal, il Dipartimento della Difesa americano, avrebbe speso 7,4 miliardi di dollari in aree relative all'intelligenza artificiale nel 2017. E le aziende coinvolte sono tante. Google, in particolare, si sta occupando di sviluppare sistemi intelligenti di analisi dei contenuti dei filmati catturati dai droni militari. </p>
</doc>
<doc url="https://www.ilsole24ore.com/art/ue-nuove-regole-criptovalute-misure-salvaguardia-patrimonio-e-diritti-investitori-ADYtrPr" parent_folder="Il Sole 24 ore 18-20" id="file17862199" filename="ue-nuove-regole-criptovalute-misure-salvaguardia-patrimonio-e-diritti-investitori-ADYtrPr">
<p> Ue, nuove regole sulle criptovalute: misure di salvaguardia su patrimonio e diritti degli investitori </p>
<p> ServizioServizioContenuto basato su fatti, osservati e verificati dal reporter in modo diretto o riportati da fonti verificate e attendibili.Scopri di piùFINTECH </p>
<p> Ue, nuove regole sulle criptovalute: misure di salvaguardia su patrimonio e diritti degli investitori </p>
<p> La Commissione propone di regolamentare le monete digitali come Libra, in un quadro di norme valido per tutta la Ue </p>
<p> dal nostro corrispondente Beda Romano </p>
<p> La Commissione propone di regolamentare le monete digitali come Libra, in un quadro di norme valido per tutta la Ue </p>
<p> In un contesto economico incerto, la Commissione europea ha deciso di regolamentare le monete digitali, come Libra, la cripto-valuta creata da Facebook. L'obiettivo è di regolamentare, non di vietare, ha voluto sottolineare il vicepresidente dell'esecutivo comunitario Valdis Dombrovskis. L'iniziativa giunge mentre Bruxelles sta cercando di cavalcare la nascita di una unione dei mercati di capitale per sostenere la ripresa, armonizzando le regole finanziarie in campo digitale. </p>
<p> «Le nuove norme sulle cripto-valute – ha spiegato la Commissione giovedì 24 settembre qui a Bruxelles - consentiranno agli operatori autorizzati in un dato Paese membro di fornire i propri servizi in tutta l'Unione (il cosiddetto passporting in inglese, ndr). Le misure di salvaguardia comprendono i requisiti patrimoniali, la custodia dei beni, una procedura obbligatoria per i reclami a disposizione degli investitori e i diritti dell'investitore nei confronti dell'emittente». </p>
<p> Loading... </p>
<p> Requisiti più rigorosi per le criptovalute globali </p>
<p> Sempre l'esecutivo comunitario ha aggiunto che gli emittenti di cripto-valute particolarmente significative e garantite da attività (le cosiddette global stablecoins in inglese) saranno soggette a requisiti più rigorosi (per esempio in termini di capitale, diritti degli investitori e anche supervisione). Nel contempo, la Commissione propone un regime pilota per le infrastrutture di mercato che desiderano negoziare e regolare transazioni con cripto-valute. </p>
<p> Il regime pilota prevede un ambiente controllato, «che consente deroghe temporanee alle norme esistenti in modo che le autorità di regolamentazione possano acquisire esperienza sull'uso della tecnologia, garantendo al contempo che possano affrontare i rischi per protezione degli investitori, integrità del mercato e stabilità finanziaria». L'intenzione è di consentire alle aziende di testare e saperne di più su come si comportano nella pratica le regole esistenti. </p>
<p> «Uno dei pilastri della strategia di finanza digitale della Commissione europea è di garantire che la legislazione comunitaria favorisca l'innovazione – si legge nella documentazione pubblicata da Bruxelles -. Vogliamo anche garantire che l'Europa possa sfruttare al massimo le possibilità che le cripto-valute hanno da offrire, mitigando i rischi per consumatori, l'integrità del mercato, la stabilità finanziaria, la trasmissione della politica monetaria e la sovranità monetaria». </p>
<p> La proposta per una «resistenza operativa» sul digitale </p>
<p> Nell'ambito di una crescente trasformazione digitale del mondo finanziario, la Commissione europea ha anche presentato una proposta legislativa che promuova la resistenza operativa sul fronte digitale. «Particolare attenzione è stata prestata al principio ‘stessa attività, stesso rischio, stesse regole' per garantire la protezione dei consumatori e garantire parità di condizioni tra le istituzioni finanziarie esistenti e i nuovi operatori del mercato». </p>
<p> Nel frattempo, come detto, l'esecutivo comunitario vuole anche continuare il lavoro in vista della creazione di una unione dei mercati di capitale. Bruxelles intende creare un unico punto d'accesso in Europa per ottenere dati societari, accelerare sull'armonizzazione del diritto fallimentare, promuovere gli investimenti di banche e assicurazioni nelle aziende europee. Le proposte presentate dalla Commissione andranno negoziate e approvate dal Consiglio e dal Parlamento. </p>
</doc>
